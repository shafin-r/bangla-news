ফেনীতে ফুটবল খেলা নিয়ে তর্কাতর্কির জের ধরে এক তরুণকে ছুরিকাঘাতে খুন করা হয়েছে। তাঁর নাম মো. সুমন (২৩)। নিহত সুমন পেশায় একজন রাজমিস্ত্রির সহকারী হিসেবে কাজ করতেন। তিনি ফেনীর সদর উপজেলার কাজিরবাগ ইউনিয়নের অশ্বদিয়া গ্রামের বশির আহম্মদের ছেলে। তাঁদের মূল বাড়ি নোয়াখালী হলেও তাঁরা ২৫ বছরের অধিক সময় সপরিবারে ফেনীতে বসবাস করেন। গতকাল শনিবার রাত সাড়ে ১০টার দিকে ফেনী-ছাগলনাইয়া আঞ্চলিক সড়কের ফেনী সদর উপজেলার রানীরহাট বাজারের পাশে আল আমিন কিন্ডারগার্টেনের সামনের সড়কে এ ছুরিকাঘাতের ঘটনাটি ঘটেছে। এ ঘটনায় জিজ্ঞাসাবাদের জন্য চারজনকে আটক করেছে পুলিশ। পুলিশ ও প্রত্যক্ষদর্শীদের সঙ্গে কথা বলে জানা গেছে, শনিবার রাত সাড়ে ১০টার দিকে ফেনী-ছাগলনাইয়া আঞ্চলিক সড়কের ফেনী সদর উপজেলার রানীরহাট বাজারের পাশে মো. সুমনসহ কয়েকজন তরুণ ফুটবল খেলা নিয়ে কথা বলছিলেন। একপর্যায়ে কথা-কাটাকাটি ও ধস্তাধস্তি শুরু হয়। এ সময় মো. সুমনকে পেছন থেকে ছুরিকাঘাত করা হয়। এরপর হামলাকারীরা দ্রুত সেখান থেকে চলে যান। ছুরিকাহত সুমনকে স্থানীয় লোকজন মুমূর্ষু অবস্থায় উদ্ধার করে ফেনী সদর জেনারেল হাসপাতালে জরুরি বিভাগে নিয়ে গেলে কর্তব্যরত চিকিৎসক তাঁকে মৃত ঘোষণা করেন। তাঁর লাশ ময়নাতদন্তের জন্য হাসপাতালের মর্গে রাখা হয়েছে। নিহত সুমনের স্বজনেরা বলেন, গতকাল সুমন অন্য রাজমিস্ত্রিদের সঙ্গে ফেনীর ছাগলনাইয়াতে কাজ করতে যান। সন্ধ্যায় বাসায় ফিরে আসেন। রাত আটটার দিকে আবার বাসা থেকে বের হন তিনি। এরপর রাত ১১টার দিকে খবর পেয়ে হাসপাতালে গিয়ে তাঁর লাশ দেখতে পান স্বজনেরা। ফেনী মডেল থানার ভারপ্রাপ্ত কর্মকর্তা (ওসি) মোহাম্মদ শহিদুল ইসলাম চৌধুরী প্রতিপক্ষের ছুরিকাঘাতে এক তরুণ নিহত হওয়ার সত্যতা নিশ্চিত করেন। তিনি জানান, তাঁর লাশ ময়নাতদন্তের জন্য ফেনী সদর হাসপাতালের মর্গে রাখা হয়েছে। পুলিশ এ হত্যাকাণ্ডের ঘটনার সঙ্গে জড়িত ব্যক্তিদের শনাক্ত করে গ্রেপ্তারের জন্য খুঁজছে। এ ঘটনায় জিজ্ঞাসাবাদের জন্য চারজনকে আটক করা হয়েছে।