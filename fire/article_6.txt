চট্টগ্রামের মিরসরাইয়ে একটি বেসরকারি ব্যাংকের এসি বিস্ফোরিত হয়ে আগুনে পুড়ে গেছে পাশের ইলেকট্রনিকস সামগ্রীর একটি দোকান। আগুন লাগার পাঁচ মিনিটের মাথায় ফায়ার সার্ভিসের কর্মীরা ঘটনাস্থলে পৌঁছে আগুন নিয়ন্ত্রণে আনেন। এতে রক্ষা পায় পাশাপাশি থাকা আরও অন্তত ৩০টি দোকান। আজ শনিবার দুপুর সাড়ে ১২টায় উপজেলার বারইয়ারহাট পৌর বাজারের গ্রিন টাওয়ার মার্কেটে এ ঘটনা ঘটে।দোকানমালিক ও ফায়ার সার্ভিস সূত্রে জানা যায়, দুপুর সাড়ে ১২টায় টাওয়ার মার্কেটের দ্বিতীয় তলায় এনআরবিসি ব্যাংকের শাখার একটি এসি বিকট শব্দে বিস্ফোরিত হয়। এ সময় ব্যাংকের পাশে থাকা ভিশন ব্র্যান্ডের ডিলার জোবায়ের ইলেকট্রনিকসের দোকানে আগুন ছড়িয়ে পড়ে। খবর পেয়ে বারইয়ারহাট ফায়ার সার্ভিসের কর্মীরা এসে ৪০ মিনিটের চেষ্টায় আগুন নিয়ন্ত্রণে আনেন। ক্ষতিগ্রস্ত জোবায়ের ইলেকট্রনিকসের মালিক মো. ইকবাল হোসেন প্রথম আলোকে বলেন, ‘এনআরবিসি ব্যাংক কর্তৃপক্ষ নিয়ম না মেনে ঝুঁকিপূর্ণ জায়গায় এসি স্থাপন করার কারণে এ বিস্ফোরণ ঘটেছে। আগুনে আমার প্রতিষ্ঠানের ১০ লাখ টাকার ক্ষতি হয়েছে। ফায়ার সার্ভিসের কর্মীরা সময় মতো না এলে পুরো মার্কেট আজ পুড়ে ছাই হয়ে যেত।’বারইয়ারহাট ফায়ার সার্ভিস স্টেশনের জ্যেষ্ঠ স্টেশন কর্মকর্তা জয়নুল আবেদীন বলেন, ‘এসি বিস্ফোরিত হয়ে গ্রিন টাওয়ার মার্কেটে আগুনের খবর পেয়ে পাঁচ মিনিটের মধ্যে ঘটনাস্থলে গিয়ে আগুন নেভানোর কাজ শুরু করি আমরা। ৪০ মিনিটের চেষ্টায় আগুন নিয়ন্ত্রণে আনা গেছে। স্টেশন থেকে স্বল্প দূরত্ব হওয়ায় দ্রুত সাড়া দিয়ে আগুন নিয়ন্ত্রণে আনতে পেরেছি। এতে চারতলা মার্কেটটির আরও অন্তত ৩০টি দোকান রক্ষা পেয়েছে। এ ঘটনায় ক্ষয়ক্ষতির হিসাব নিরূপণে কাজ করছি আমরা।’ কুয়েতে ভবনে আগুনে নিহত ব্যক্তিদের মধ্যে ৪০ জন ভারতীয়। আজ বুধবার ভোরে কুয়েতের দক্ষিণাঞ্চলীয় আহমাদি গভর্নোরেটের মাগনাফ এলাকায় ছয়তলা ভবনে আগুনে মোট ৪৯ জন নিহত হন। কর্মকর্তারা জানিয়েছেন, ভবনের একটি তলার রান্নাঘরে আগুন লেগে তা ছড়িয়ে পড়ে। এ সময় ভবনের বাসিন্দারা ঘুমিয়ে ছিলেন। বেশির ভাগ বাসিন্দারই মৃত্যু হয়েছে ধোঁয়ায় দম বন্ধ হয়ে।এ ঘটনায় আহত আরও ৪০ জন হাসপাতালে চিকিৎসাধীন আছেন। কুয়েতের কর্মকর্তারা জানিয়েছেন, ওই ভবনে ১৬০ জনের মতো মানুষ থাকতেন। তাঁরা সবাই একটি কোম্পানিতে নিয়োজিত ছিলেন। তাঁরা নির্মাণসংশ্লিষ্ট নানা কাজ করতেন।প্রত্যক্ষদর্শীরা জানিয়েছেন, ভবনে আগুন ছড়িয়ে পড়ায় পাঁচতলা থেকে বেশ কয়েকজন লাফিয়ে পড়েন। তাতে তাঁদের মৃত্যু হয়।কুয়েতের উপপ্রধানমন্ত্রী শেখ ফাহাদ আল-ইউসুফ আল-সাবাহ বলেন, শ্রমিকদের নিয়োগদাতা কোম্পানি ও ভবনমালিকদের লোভের কারণে আগুনে এভাবে প্রাণহানি ঘটেছে।ওই ভবন ভাড়া করেছিল এনবিটিসি গ্রুপ। সেটির মালিক ভারতের কেরালার ব্যবসায়ী কে জি আব্রাহাম বলে গণমাধ্যমের খবর বলা হয়েছে। কুয়েতসহ উপসাগরীয় দেশগুলোয় নির্মাণশ্রমিকসহ এ ধরনের কাজ করা ব্যক্তিদের বসবাসের জন্য সাধারণত এ ধরনের ভবনের বন্দোবস্ত করা হয়। সেখানে গাদাগাদি করে থাকতে হয় প্রবাসী শ্রমিকদের।আরব টাইমসের তথ্যমতে, নিহত ভারতীয়দের বেশির ভাগের বাড়ি কেরালা, তামিলনাড়ু ও উত্তর ভারতের বিভিন্ন প্রদেশে। তাঁদের বয়স ২০ থেকে ৫০ বছরের মধ্যে।এ ঘটনায় নিহত ব্যক্তিদের পরিবারের প্রতি সমবেদনা জানিয়েছেন ভারতের প্রধানমন্ত্রী নরেন্দ্র মোদি। এক্সে এক পোস্টে তিনি লিখেছেন, ‘কুয়েতের শহরে আগুনে প্রাণহানির ঘটনা দুঃখজনক। এ ঘটনায় যাঁরা প্রিয়জনকে হারিয়েছেন, তাঁদের সবার প্রতি সমবেদনা জানাচ্ছি।’মর্মান্তিক এ ঘটনায় পরবর্তী করণীয় নিয়ে নয়াদিল্লিতে ভারতের প্রধানমন্ত্রীর বাসভবনে উচ্চপর্যায়ের বৈঠক হচ্ছে।ভারতীয় সংবাদমাধ্যম এনডিটিভির তথ্যমতে, কুয়েতের জনসংখ্যার ২১ শতাংশই (১০ লাখ) ভারতীয়। দেশটির শ্রমজীবী মানুষের ৩০ শতাংশের মতো ভারতীয় নাগরিক।

