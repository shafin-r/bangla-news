গাজীপুরের শ্রীপুরে দুই পক্ষের সংঘর্ষের সময় গুলিবিদ্ধ হয়ে এক যুবকের মৃত্যু হয়েছে। গতকাল মঙ্গলবার রাত সাড়ে আটটার দিকে উপজেলার টেপিরবাড়ি গ্রামে এ ঘটনা ঘটে।নিহত মো. ফরিদ আহমেদ (২৭) উজিলাব গ্রামের মোস্তফা কামালের ছেলে। গুলিবিদ্ধ হয়ে গুরুতর আহত অবস্থায় তাঁকে উদ্ধার করে শ্রীপুর উপজেলা স্বাস্থ্য কমপ্লেক্সে নিলে চিকিৎসক মৃত ঘোষণা করেন।নিহত ব্যক্তির স্বজন মো. আরিফুল ইসলাম বলেন, রাতে টেপিরবাড়ি গ্রামের মো. আতাবুল্লার ছেলে মো. শাকিব (২৪) ও মো. মাহফুজ (১৯) ২০ থেকে ২৫ জনকে সঙ্গে নিয়ে এসে তাঁদের আপন চাচাতো ভাই মো. ইমরানের (২২) সঙ্গে বাগ্‌বিতণ্ডায় জড়ান। ইমরান ওই গ্রামের মো. মুনসুরের ছেলে। বাগ্‌বিতণ্ডার একপর্যায়ে শাকিব তাঁর চাচাতো ভাই ইমরানের সঙ্গে সংঘর্ষে জড়ান। এ সময় ইমরানকে লক্ষ্য করে গুলি ছোড়েন শাকিব। গুলিটি লক্ষ্যভ্রষ্ট হয়ে ইমরানের সঙ্গে দাঁড়িয়ে থাকা ফরিদ আহমেদের শরীরে বিদ্ধ হয়। এতে তিনি মাটিতে লুটিয়ে পড়েন। তাঁকে উদ্ধার করে হাসপাতালে নিয়ে গেলেও বাঁচানো যায়নি।আরিফুল ইসলামের দাবি, শাকিব ও ইমরানদের মধ্যে জমি নিয়ে বিরোধ আছে। তবে এই সংঘর্ষের ঘটনা কেন ঘটেছে, তা তাঁরা বুঝতে পারছেন না।শ্রীপুর থানার ভারপ্রাপ্ত কর্মকর্তা (ওসি) মো. আকবর আলী খান প্রথম আলোকে বলেন, এ ঘটনায় অভিযুক্ত ব্যক্তিদের আইনের আওতায় আনার জন্য পুলিশ চেষ্টা চালাচ্ছে। সংঘর্ষে জড়ানো দুজন চাচাতো ভাই।