ফরিদপুরের নগরকান্দায় এক গৃহবধূকে (৩২) ধর্ষণের অভিযোগে মো. মেহেদী হাসান (২৪) নামের এক তরুণকে গ্রেপ্তার করেছে পুলিশ। আজ মঙ্গলবার দুপুরে মেহেদীকে আদালতের মাধ্যমে কারাগারে পাঠানো হয়েছে। এর আগে ওই গৃহবধূর স্বামীর করা মামলায় গতকাল সোমবার রাতে অভিযান চালিয়ে ওই তরুণকে গ্রেপ্তার করা হয়। মেহেদী উপজেলার রামনগর ইউনিয়নের রামনগর গ্রামের বাসিন্দা। মামলা সূত্রে জানা যায়, গতকাল দুপুরে নিজ বাড়িতে ঘুমিয়ে ছিলেন ওই গৃহবধূ। তখন বাড়িতে তাঁর স্বামী ও সন্তানেরা ছিল না। স্বামী ছিলেন কাজে আর সন্তানেরা পাশের নানা বাড়ি বেড়াতে গিয়েছিল। এই সুযোগে বখাটে মেহেদী ওই গৃহবধূর ঘরে ঢুকে তাঁকে জোরপূর্বক ধর্ষণ করে পালিয়ে যান। পরে ঘটনাটি জানাজানি হলে ওই গৃহবধূর স্বামী বাদী হয়ে নগরকান্দা থানায় একটি মামলা করেন। ঘটনার সত্যতা নিশ্চিত করে নগরকান্দা থানার ভারপ্রাপ্ত কর্মকর্তা মো. আমিনুর রহমান বলেন, গৃহবধূ ধর্ষণের ঘটনায় গতকাল রাতে থানায় একটি মামলা হয়। মামলার পর ওই রাতেই অভিযান চালিয়ে অভিযুক্ত তরুণকে গ্রেপ্তার করা হয়। তিনি ধর্ষণের দায় স্বীকার করে আজ দুপুরে আদালতে স্বীকারোক্তিমূলক জবানবন্দি দিয়েছেন।