রাজধানীর পল্টনের একটি ভবনের অফিস কক্ষ থেকে দুই তরুণের লাশ উদ্ধার হয়েছে। বৃহস্পতিবার রাত আটটার দিকে লাশ দুটি উদ্ধার করা হয়। পুলিশ ওই দুই তরুণের নাম–পরিচয় প্রকাশ করেছে। তাঁরা হলেন ভোলার লালমোহন উপজেলার তেরমুনি গ্রামের নুর ইসলাম পাটোয়ারীর ছেলে মো. ইমন (২৩) ও একই উপজেলার চরকচ্ছপিয়া গ্রামের মো. জলিলের ছেলে ফরহাদ (২১)। লাশ দুটি ঢাকা মেডিকেল কলেজের মর্গে রাখা হয়েছে। পল্টন থানার উপপরিদর্শক (এসআই) রাম কানাই সরকার প্রথম আলোকে বলেন, বৃহস্পতিবার রাত আটটার দিকে খবর পেয়ে পল্টন থানার রূপায়ণ তাজ ভবনের পঞ্চম তলার একটি অফিস কক্ষে যান তাঁরা। পরে কক্ষটির দরজা ভেঙে অচেতন অবস্থায় দুজনকে উদ্ধার করে রাত ১০টার দিকে ঢাকা মেডিকেল কলেজ হাসপাতালে জরুরি বিভাগের নিয়ে যান। সেখানে চিকিৎসক দুজনকেই মৃত ঘোষণা করেন। রাম কানাই সরকার আরও বলেন, দুজনই মাতৃভূমি গ্রুপের অফিস সহায়ক হিসেবে কর্মরত ছিলেন। গত বুধবার থেকে তাঁদের কোনো খবর না পাওয়ায় স্বজনেরা বিষয়টি মাতৃভূমি গ্রুপকে জানান। পরে অফিসের দরজা ভেঙে দুজনকে অচেতন অবস্থায় পাওয়া যায়। মাতৃভূমি গ্রুপের লোকজন পুলিশকে খবর দিলে পুলিশ এসে দুজনের লাশ উদ্ধার করে।