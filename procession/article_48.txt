হরতালের সমর্থনে রাজধানীতে মিছিল করেছে গণফোরাম ও বাংলাদেশ পিপলস পার্টি। বিজয়নগর পানির ট্যাংকি থেকে শুরু করে পুরানা পল্টন মোড় হয়ে মিছিলটি জাতীয় প্রেসক্লাব পর্যন্ত গেছে।আজ বৃহস্পতিবার বেলা ১১টার দিকে এই মিছিল হয়। পরে প্রেসক্লাবের সামনে সমাবেশ হয়।সমাবেশে বক্তারা বলেন, এই হরতালে জনগণ যেভাবে সমর্থন জানিয়েছে, তার মধ্যে দিয়ে আবার প্রমাণিত হলো, তারা কোনো একতরফা নির্বাচন চায় না। জনগণের ভোটাধিকার প্রতিষ্ঠার জন্য আরও তীব্র গণ-আন্দোলন গড়ে তোলা হবে। নির্দলীয় সরকারের অধীন নির্বাচনের ভেতর দিয়ে গণতান্ত্রিক সরকার প্রতিষ্ঠা করা হবে।সমাবেশে বক্তব্য দেন গণফোরামের সাধারণ সম্পাদক জ্যেষ্ঠ আইনজীবী সুব্রত চৌধুরী, বাংলাদেশ পিপলস পার্টির চেয়ারম্যান বাবুল সরদার চাখারী, গণফোরামের নির্বাহী সভাপতি এ কে এম জগলুল হায়দার আফ্রিক, গণফোরামের ঢাকা বিভাগীয় সাংগঠনিক সম্পাদক রওশন ইয়াজদানী ও গণফোরাম তথ্য ও গণমাধ্যম সম্পাদক মুহাম্মদ উল্লাহ।সমাবেশে আরও উপস্থিত ছিলেন বাংলাদেশ পিপলস পার্টির কো–চেয়ারম্যান পারভীন নাসের খান ভাসানী ও গণফোরামের জ্যেষ্ঠ যুগ্ম সাধারণ সম্পাদক আইয়ুব খান ফারুক। সংক্ষিপ্ত সমাবেশ সঞ্চালনা করেন গণফোরাম ছাত্রবিষয়ক সম্পাদক আইনজীবী মো. সানজিদ রহমান।গতকাল বুধবার সকাল ছয়টা থেকে শুরু হয় বিএনপিসহ বিরোধী দলগুলোর অষ্টম দফার অবরোধ কর্মসূচি। ২৪ ঘণ্টার এই কর্মসূচি শেষে আজ সকাল থেকে শুরু হচ্ছে হরতাল, যা চলবে কাল শুক্রবার সকাল ছয়টা পর্যন্ত। বর্তমান সরকারের পদত্যাগ, নির্দলীয় সরকারের অধীন নির্বাচন এবং বিএনপির মহাসচিব মির্জা ফখরুল ইসলাম আলমগীরসহ গ্রেপ্তার নেতা-কর্মীদের মুক্তি ও হয়রানি বন্ধের দাবিতে হরতালের কর্মসূচি ঘোষণা করেছে বিএনপি। অন্য দলগুলো এতে সমর্থন দিয়েছে।

