গাজীপুরের টঙ্গীতে স্ত্রীকে কুপিয়ে গুরুতর জখম করার পর আত্মহত্যার চেষ্টা করেছেন স্বামী। আজ বৃহস্পতিবার সন্ধ্যা সাড়ে ছয়টার দিকে টঙ্গীর পাগাড় ঝিনু মার্কেট এলাকায় এ ঘটনা ঘটে। গুরুতর আহত অবস্থায় দুজনকে হাসপাতালে ভর্তি করা হয়েছে।আহত স্বামী-স্ত্রীর নাম মো. সিদ্দিকুল ইসলাম ও শিরিনা আক্তার। তাঁদের গ্রামের বাড়ি কুড়িগ্রামের চিলমারী থানায়। তাঁরা দুজনই টঙ্গীর পাগাড় এলাকার একটি ভাড়া বাসায় থাকতেন। শিরিনা পেশায় পোশাকশ্রমিক। সিদ্দিকুল কোনো কাজ করতেন না। সম্প্রতি তাঁদের দুজনের ছাড়াছাড়ি হয়ে যায়।পরিবার ও স্থানীয় সূত্রে জানা গেছে, প্রায় ১০ বছর আগে সিদ্দিকুলের সঙ্গে শিরিনার বিয়ে হয়। তাঁদের সংসারে একটি ছেলে ও একটি মেয়ে আছে। সিদ্দিকুল নির্দিষ্ট কোনো পেশা না থাকায় ঠিকমতো কাজ করতেন না। এ নিয়ে প্রায়ই স্বামী-স্ত্রীর মধ্যে কলহ লেগে থাকত। কয়েক দিন আগে ভাড়া বাসা থেকে বেরিয়ে যান সিদ্দিকুল। এর পর থেকে তাঁর খোঁজখবর ছিল না। এর মধ্যে গত মঙ্গলবার আদালতে গিয়ে সিদ্দিকুলকে ডিভোর্স (বিচ্ছেদ) দেন শিরিনা। বিষয়টি কোনোভাবে জানতে পারেন সিদ্দিকুল। এর জেরে আজ সন্ধ্যায় বাসায় ঢুকে শিরিনাকে কুপিয়ে হত্যার চেষ্টা করেন সিদ্দিকুল। একপর্যায়ে নিজের গলায় আঘাত করে আত্মহত্যার চেষ্টা করেন। স্থানীয় লোকজন গুরুতর আহত অবস্থায় দুজনকে উদ্ধার করে টঙ্গীর শহীদ আহসান উল্লাহ মাস্টার জেনারেল হাসপাতালে নিয়ে যান। পরে উন্নত চিকিৎসার জন্য তাঁদের ঢাকা মেডিকেল কলেজ হাসপাতালে পাঠানো হয়।শহীদ আহসান উল্লাহ মাস্টার জেনারেল হাসপাতালের জরুরি বিভাগের চিকিৎসক নুসরাত জাহান বলেন, তাঁদের দুজনের শরীরে ধারালো অস্ত্রের আঘাতের চিহ্ন আছে। সিদ্দিকুলের কণ্ঠনালির কিছু অংশ কেটে গেছে। দুজনের অবস্থায়ই গুরুতর। উন্নত চিকিৎসার জন্য তাঁদের ঢাকা মেডিকেল কলেজ হাসপাতালে পাঠানো হয়।শিরিনার ছোট বোন রিনা আক্তার বলেন, ‘সন্ধ্যার পর থেকেই আমার বোন বাসায় ছিল। এর মধ্যে হঠাৎ দুলাভাই বাসায় ঢুকে আমার বোনকে বঁটি দিয়ে কোপাতে থাকেন। একপর্যায়ে তিনি নিজেই আত্মহত্যার চেষ্টা করেন। আমরা খোঁজ পেয়ে দ্রুত দুজনকে হাসপাতালে নিয়ে আসি।’ ছাড়াছাড়ি হওয়ার জেরেই তাঁর বোনকে হত্যাচেষ্টা করা হয় বলে তিনি অভিযোগ করেন।টঙ্গী পূর্ব থানার ভারপ্রাপ্ত কর্মকর্তা (ওসি) মুস্তাফিজুর রহমান বলেন, এমন কোনো ঘটনার খবর তাঁরা পাননি। তাঁদের কাছে এ বিষয়ে এখনো কেউ কোনো অভিযোগ নিয়ে আসেনি। অভিযোগ পেলে এ বিষয়ে খোঁজখবর নিয়ে আইনগত ব্যবস্থা নেওয়া হবে।