রংপুর নগরীর ঘাঘট নদে গোসল করতে নেমে দুই শিশুর মৃত্যু হয়েছে। ওই দুই শিশু চাচাতো ভাই-বোন। আজ বুধবার দুপুরে নগরীর ১৫ নম্বর ওয়ার্ডের দর্শনা ভুরারঘাট এলাকার নদে এ দুর্ঘটনা ঘটে।মারা যাওয়া শিশুরা হচ্ছে ভুরারঘাট এলাকার আনিসুল ইসলামের মেয়ে আজমাইন (১১) এবং আনিসুলের ভাই রতন মিয়ার ছেলে জিম (৭)। আজমাইন স্থানীয় নর্থ বেঙ্গল আইডিয়াল স্কুল অ্যান্ড কলেজের ষষ্ঠ শ্রেণিতে পড়ত এবং জিম ওই বিদ্যালয়ের প্রথম শ্রেণির শিক্ষার্থী ছিল।নিহত শিশুদের পরিবারের সদস্যরা জানান, আনুমানিক দুপুর ১টার দিকে ওই দুই শিশু একসঙ্গে বাড়ি থেকে বের হয়। পরিবারের অজান্তে তারা ঘাঘট নদে গোসল করতে নামে। নদে স্রোত থাকায় তারা আর পানি থেকে উঠতে পারেনি। নদপারের মানুষ টের পেয়ে এগিয়ে আসেন। তবে স্রোতের কারণে ওই দুই শিশুকে উদ্ধার করতে পারেননি। পরে স্থানীয় লোকজন ফায়ার সার্ভিসকে ফোন করে ঘটনা জানালে ফায়ার সার্ভিসের ডুবুরি দল এসে ঘটনাস্থল থেকে প্রায় ৫০০ গজ দূরে একটি মাটির ঢিবির সঙ্গে আটকা অবস্থায় ওই দুই শিশুকে মৃত অবস্থায় উদ্ধার করে।রংপুর ফায়ার সার্ভিসের ডুবুরি দলের টিম লিডার আতাউর রহমান নদ থেকে শিশু দুটির মরদেহ উদ্ধারের বিষয়টি নিশ্চিত করেছেন।