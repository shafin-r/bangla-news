কুমিল্লার সদর দক্ষিণ উপজেলার শিকারপুরে ট্রেনে কাটা পড়ে আবদুল মমিন (৫৭) নামের আওয়ামী লীগের নেতা নিহত হয়েছেন। আজ সোমবার সকাল ছয়টার দিকে এ দুর্ঘটনায় ঘটে। তিনি একই উপজেলার শিকারপুর এলাকার বাসিন্দা ও উপজেলা আওয়ামী লীগের বন ও পরিবেশবিষয়ক সম্পাদক।বিষয়টি নিশ্চিত করেছেন উপজেলা আওয়ামী লীগের সভাপতি গোলাম সারোয়ার। তিনি জানান, আবদুল মমিন ১৯৯৬ সাল থেকে আওয়ামী লীগের রাজনীতির সঙ্গে সম্পৃক্ত। দলের জন্য নিবেদিতপ্রাণ ছিলেন তিনি।পুলিশ ও স্থানীয় বাসিন্দাদের সূত্রে জানা গেছে, প্রতিদিনের মতো আজ সকালেও শরীরচর্চার অংশ হিসেবে ওই এলাকার রেললাইন ধরে হাঁটছিলেন মমিন। এ সময় ওই রেললাইনে একটি ট্রেন দেখতে পেয়ে পাশের রেললাইন ধরে হাঁটা শুরু করেন। এমন সময় ওই রেললাইনে তাঁর পেছন দিক থেকে আরেকটি ট্রেন চলে আসে। এ সময় কাটা পড়ে ঘটনাস্থলেই প্রাণ হারান তিনি।পরে স্থানীয় লোকজন তাঁর মরদেহ উদ্ধার করে। পরিবার ও স্বজনদের অনুরোধে কোনো ময়নাতদন্ত ছাড়াই মরদেহ বাড়ি নিয়ে যাওয়ার অনুমতি দেয় কর্তৃপক্ষ।এদিকে দুর্ঘটনার বিষয়ে লাকসাম রেলওয়ে ক্রসিং থানার ইনচার্জ মুরাদ উল্লাহ বাহার জানান, তিনি ঘটনাটি শুনেছেন।