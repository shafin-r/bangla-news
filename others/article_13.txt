প্রশ্নপত্র ফাঁস–কাণ্ডে যখন দেশজুড়ে তোলপাড়, ঠিক তখনই হঠাৎ করে সংগীতশিল্পী তাহসানকে নিয়ে রটে যায় আরেক গুজব। যা নিয়ে সামাজিক যোগাযোগমাধ্যমে চলছে আলোচনা। সামাজিক যোগাযোগমাধ্যমে ছড়িয়ে পড়ে যে তাহসানের মায়ের মেয়াদেও প্রশ্নপত্র ফাঁস হয়েছিল। আর মা চেয়ারম্যানের পদে থাকাকালে পররাষ্ট্র ক্যাডারে প্রথম হন এই তারকা। কিন্তু সেই পরীক্ষা পরে বাতিল হয় এবং পরবর্তী সময়ে ভাইভা অনুষ্ঠিত হলে তাতে বাদ পড়েন তিনি। তাহসানের বিসিএস পরীক্ষা দেওয়ার ঘটনাটি মিথ্যে বলে এরই মধ্যে প্রমাণিত হয়েছে।এই গুজবের বিষয়ে গণমাধ্যমকে তাহসান জানিয়েছেন, তিনি কখনোই বিসিএস পরীক্ষা দেননি। আর গ্রেপ্তার সৈয়দ আবেদ আলী তাঁর মা পিএসসির সাবেক চেয়ারম্যান জিনাতুন নেসা তাহমিদা বেগমের গাড়িচালক ছিলেন না। তাহসানের পাশে দাঁড়িয়েছেন শোবিজ তারকারাও।কিন্তু দেশজুড়ে এই শিল্পীকে ঘিরে যে ট্রলিং হচ্ছে, তাতে মনে হচ্ছে তাহসানের মন ভালো নেই। মিথ্যা গুজব ছড়িয়ে পড়ায় যে গায়ক ভীষণ কষ্ট পেয়েছেন, সেটি বোঝা যাচ্ছে তাঁর সামাজিক যোগাযোগমাধ্যমে গেলেই।বুধবার রাতে নিজের সামাজিক যোগাযোগমাধ্যমে ‘কষ্ট’ শিরোনামের একটি পুরোনো গানের লিংক পোস্ট করেন অভিনেতা এবং শিল্পী তাহসান। ক্যাপশনে গানের কয়েকটি লাইনও উল্লেখ করেছেন তিনি। লিখেছেন, ‘জীবন আজও হলুদ সংবাদের পাতায় মোড়া/ কাঠগড়ায় আসামি আমি/ তোমার নীরব ওই বিবেক/ কেন আত্মহত্যা মহাপাপ? কেন সমাজদর্শন এত নিষ্ঠুর? কোথায় মানবিকতা বোধ তোমার? আমার কষ্টে তোমার অসুস্থ হাসি...।’গায়কের এই পোস্টের পর নেটিজেনদের মনে প্রশ্ন—তাহলে কি পুরোনো এই গানের সঙ্গে বর্তমান সময়ের সাদৃশ্য খুঁজে পেয়েছেন শিল্পী? যদিও শিল্পীর এই দুঃসময়ে তাঁর পাশে আছেন ভক্তরা। তাহসানকে সমর্থন জানিয়ে দুঃখ প্রকাশ করে তাঁর পাশে থাকার প্রত্যয়ের কথাও জানিয়েছেন তাঁরা।