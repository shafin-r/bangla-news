ঢাকার কেরানীগঞ্জে নির্মাণাধীন চতুর্থ তলা ভবনের বারান্দা থেকে পড়ে এক নারীর মৃত্যু হয়েছে। আজ বুধবার সকাল ১০টার দিকে দক্ষিণ কেরানীগঞ্জের তেঘরিয়া ইউনিয়নের বনগ্রাম এলাকায় এ ঘটনাটি ঘটে।মারা যাওয়া ওই গৃহবধূ হলেন তহমিনা বেগম (৩৫)। তিনি ঢাকার দক্ষিণ কেরানীগঞ্জের বনগ্রাম এলাকার বাসিন্দা সাইদুর রহমানের মেয়ে ও একই এলাকার বিল্লাল হোসেনের স্ত্রী।মৃতের স্বামী বিল্লাল হোসেন বলেন, ‘দক্ষিণ কেরানীগঞ্জের বনগ্রাম এলাকায় আমার চারতলাবিশিষ্ট একটি ভবন নির্মাণাধীন। ভবনের বারান্দায় এখনো গ্রিল স্থাপন করা হয়নি। সকাল দিকে আমার স্ত্রী বারান্দায় গেলে একপর্যায়ে সে শরীরের ভারসাম্য হারিয়ে নিচে পড়ে যায়। পরে তাকে গুরুতর আহত অবস্থায় উদ্ধার করে চিকিৎসার জন্য ঢাকা মেডিকেল কলেজ হাসপাতালে নিয়ে যাই। পরীক্ষা–নিরীক্ষা শেষে চিকিৎসক জানান, আমার স্ত্রী আর বেঁচে নেই।’দক্ষিণ কেরানীগঞ্জ থানার ভারপ্রাপ্ত কর্মকর্তা (ওসি) মামুন অর রশীদ বলেন, নির্মাণাধীন চারতলা ভবনের বারান্দা থেকে নিচে পড়ে এক নারীর মৃত্যু হয়েছে। মৃতের পরিবারের পক্ষ থেকে কোনো অভিযোগ না থাকায় ময়নাতদন্ত ছাড়াই মৃতদেহ পরিবারের কাছে হস্তান্তর করা হয়েছে।