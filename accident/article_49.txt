কক্সবাজারে পাহাড় ধসে এক দম্পতির মৃত্যু হয়েছে। আজ শুক্রবার ভোরে চারটার দিকে কক্সবাজার শহরের বাদশা ঘোনা এলাকায় এ ঘটনা ঘটে।মারা যাওয়া দুজন হলেন বাদশা ঘোনা ওমর ফারুক জামে মসজিদের মুয়াজ্জিন আনোয়ার হোসেন (২৭) ও তাঁর স্ত্রী মাইমুনা আক্তার (২০)। মৃত আনোয়ার কক্সবাজার পৌরসভার ৭ নম্বর ওয়ার্ডের বাসিন্দা নাজির হোসেনের ছেলে।কক্সবাজার পৌরসভার ৭ নম্বর ওয়ার্ডের কাউন্সিলর ওসমান সরওয়ার বলেন, পাহাড় ধসে স্বামী-স্ত্রীর মৃত্যু হয়েছে। ঘটনাস্থল পৌরসভার ৯ নম্বর ওয়ার্ডে।পরে ৯ নম্বর ওয়ার্ডের কাউন্সিলর হেলাল উদ্দিন কবিরের সঙ্গে যোগাযোগ করা হয়। তিনি বলেন, তাঁর এলাকা বাদশা ঘোনায় পাহাড় ধসে স্বামী-স্ত্রীর মৃত্যুর খবরটি তিনি জানতে পেরেছেন। ঘটনাস্থলেই তাঁরা দুজন মারা গেছেন।পৌরসভার কাউন্সিলর ও স্থানীয় সূত্রে জানা যায়, গতকাল বৃহস্পতিবার রাত ১১টা থেকে ভারী বর্ষণ শুরু হয়। আজ শুক্রবার ভোরে বাদশা ঘোনা পাহাড়ের কয়েকটি স্থানে ভূমিধস শুরু হয়। ভোর চারটার দিকে পাহাড় ধসে মাটি চাপা পড়ে স্বামী-স্ত্রীর মৃত্যু হয়েছে। পাহাড়ের খাদে এই দম্পতির বসতি ঘরটি ছিল। স্থানীয় লোকজন মাটি কেটে দুজনের লাশ উদ্ধার করে কক্সবাজার সদর হাসপাতাল মর্গে পাঠিয়েছেন। আনোয়ার হোসেনের সঙ্গে সাত মাস আগে বিয়ে হয় মাইমুনার। স্বামী-স্ত্রীর অকাল মৃত্যুতে এলাকায় শোকের ছায়া নেমে এসেছে।কয়েক দিন ধরে কক্সবাজারে ভারী বৃষ্টি হচ্ছে। গত বুধবার কক্সবাজারের উখিয়ায় পাহাড় ধসের পৃথক ঘটনায় পাঁচটি রোহিঙ্গা আশ্রয়শিবিরে আটজন রোহিঙ্গা ও দুই বাংলাদেশির মৃত্যু হয়েছে।