কক্সবাজারের উখিয়ার রোহিঙ্গা আশ্রয়শিবিরে প্রতিপক্ষের ছুরিকাঘাতে এক তরুণ খুন হয়েছেন। আজ সোমবার বিকেল সাড়ে ৪টায় উখিয়া উপজেলার কুতুপালং (২-ইস্ট) রোহিঙ্গা আশ্রয়শিবিরের ডি-ব্লকে এ ঘটনা ঘটে। নিহত রোহিঙ্গা তরুণের নাম মোহাম্মদ ইসমাইল (২৩)। তিনি ওই আশ্রয়শিবিরের বাসিন্দা মোহাম্মদ হোসেনের ছেলে। পুলিশ জানায়, প্রাথমিকভাবে রোহিঙ্গা আশ্রয়শিবিরের আধিপত্য বিস্তারের জেরে এ ঘটনা ঘটেছে বলে পুলিশ তথ্য পেয়েছে। ঘটনায় জড়িতদের চিহ্নিত করে গ্রেপ্তারে অভিযান চলছে। স্থানীয় রোহিঙ্গাদের বরাত দিয়ে উখিয়া থানার ভারপ্রাপ্ত কর্মকর্তা (ওসি) মো. শামীম হোসেন প্রথম আলোকে বলেন, আজ বিকেলে কুতুপালং আশ্রয়শিবিরের ডি-ব্লকের বালুর মাঠের পাশ দিয়ে মোহাম্মদ ইসমাইল বাড়ি ফিরছিলেন। এ সময় পাঁচ থেকে ছয়জন দুর্বৃত্ত তাঁর গতি রোধ করে স্থানীয় বালুর মাঠে তুলে নিয়ে ইসমাইলকে এলোপাতাড়ি ছুরিকাঘাত করে ফেলে রেখে পালিয়ে যায়। খবর পেয়ে পুলিশের একটি দল ঘটনাস্থলে পৌঁছে ইসমাইলকে আহত অবস্থায় উদ্ধার করে কুতুপালং রোহিঙ্গা আশ্রয়শিবির–সংলগ্ন এমএসএফ হাসপাতালে নিয়ে গেলে চিকিৎসক মৃত ঘোষণা করেন। নিহত তরুণের শরীরের একাধিক স্থানে ছুরিকাঘাতের চিহ্ন রয়েছে। মো. শামীম হোসেন জানান, নিহত তরুণের লাশ ময়নাতদন্তের জন্য কক্সবাজার জেলা সদর হাসপাতালের মর্গে পাঠানো হয়েছে। এ ব্যাপারে আইনগত ব্যবস্থা নেওয়া হচ্ছে। এমএসএফ হাসপাতাল সূত্র জানায়, অতিরিক্ত রক্তক্ষরণের কারণে তাঁর মৃত্যু হয়েছে।