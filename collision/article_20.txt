মেহেরপুর সদর উপজেলায় মুঠোফোন বিক্রির বকেয়া টাকা চাওয়া নিয়ে দুই পক্ষের সংঘর্ষে চারজন আহত হয়েছেন। গতকাল শনিবার সন্ধ্যায় উপজেলার রাজনগর বাজারে এ ঘটনা ঘটে।আহত চারজনের নাম প্রাথমিকভাবে জানা যায়নি। তবে তাঁদের সবার বাড়ি রাজনগর এলাকায়।পুলিশ ও স্থানীয় সূত্রে জানা যায়, রাজনগর গ্রামের কৃষক রফিকুল ইসলাম রাজনগর বাজারের একটি দোকান থেকে মুঠোফোন বাকিতে কেনেন। সেই বকেয়া টাকা পরিশোধ করতে তাঁকে কয়েক দফা তাগিদ দেন মুঠোফোনের দোকানি সামাদ মিয়া। কিন্তু রফিকুল টাকা পরিশোধ করছিলেন না। গতকাল সন্ধ্যায় রাজনগর বাজারে রফিকুলের কাছে বকেয়া টাকা চেয়ে বসেন সামাদ মিয়া। এ নিয়ে দুজনের মধ্যে কথা-কাটাকাটি হয়। একপর্যায়ে দুই পক্ষের লোকজন সংঘর্ষে জড়িয়ে পড়েন। এতে অন্তত চারজন আহত হয়েছেন। আহত ব্যক্তিদের মেহেরপুর জেনারেল হাসপাতালে ভর্তি করা হয়েছে।মেহেরপুর সদর থানার ভারপ্রাপ্ত কর্মকর্তা (ওসি) শেখ কনি মিয়া প্রথম আলোকে বলেন, সংঘর্ষের ঘটনায় দুই পক্ষই অভিযোগ দিয়েছে। দুই পক্ষই মামলা করবে। মামলা হলে পুলিশ তদন্ত করে ব্যবস্থা নেবে।