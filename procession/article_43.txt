১০ম দফায় বিএনপির ডাকা অবরোধ সমর্থনে ঝটিকা মিছিল করেছেন চট্টগ্রাম বিশ্ববিদ্যালয় ছাত্রদলের একাংশের নেতা–কর্মীরা। আজ বুধবার সকাল ৯টার দিকে এ কর্মসূচি হয়। তবে ২০ মিনিটের মধ্যেই অবস্থান ত্যাগ করেন তাঁরা৷চট্টগ্রাম বিশ্ববিদ্যালয় শাখা ছাত্রদলের পাঁচ সদস্যর বর্তমান কমিটি দুই ভাগে বিভক্ত। একটি ভাগে আছেন সভাপতি আলাউদ্দিন মহসিন ও সাংগঠনিক সম্পাদক সাজ্জাদ হোসেন। আরেকটি ভাগে আছেন সাধারণ সম্পাদক আবদুল্লাহ আল নোমান ও জ্যেষ্ঠ সাধারণ সম্পাদক মো. ইয়াসিন। অন্যদিকে জ্যেষ্ঠ সহসভাপতি মামুনুর রশিদ কমিটির বিষয়ে অসন্তোষ জানিয়ে পদত্যাগ করেছেন।আজ অবরোধ সমর্থনে মিছিল করা অংশটির নেতৃত্বে ছিলেন সাধারণ সম্পাদক আবদুল্লাহ আল নোমান। জানতে চাইলে তিনি প্রথম আলোকে বলেন, জনগণের মতামতকে উপেক্ষা করে সরকারের আজ্ঞাবহ নির্বাচন কমিশনের একতরফা নির্বাচন করার চেষ্টা ছাত্রসমাজ শক্ত হাতে রুখে দেবে। এই সরকারের পতন না হওয়া পর্যন্ত তাঁরা আন্দোলন করবেন। হয় রাজপথ না হয় কারাগার, এ স্লোগানে তাঁরা এগোবেন।১০ম দফায় সারা দেশে বিএনপির ৪৮ ঘণ্টা অবরোধ শুরু হয়েছে আজ। এই কর্মসূচি আগামী শুক্রবার সকাল ছয়টা পর্যন্ত চলবে। সরকারের পদত্যাগ, নির্দলীয় সরকারের অধীন নির্বাচন এবং দলের নেতা-কর্মীদের মুক্তির দাবিতে গত ২৯ অক্টোবর থেকে কখনো অবরোধ কখনো হরতালের কর্মসূচি দিয়ে আসছে বিএনপি। একই ধরনের কর্মসূচি দিয়ে আসছে বিএনপির সঙ্গে যুগপৎ আন্দোলনে থাকা কয়েকটি রাজনৈতিক দল ও জোট।