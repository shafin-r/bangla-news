এক বছর আগে বাক্‌প্রতিবন্ধী এক কিশোরীকে ধর্ষণের ঘটনায় মামলা হয়েছিল তাঁর বিরুদ্ধে। এরপর গ্রেপ্তার এড়াতে নিজের নাম আর পরিচয় গোপন করেছেন তিনি। একের পর এক নগরের বিভিন্ন এলাকায় বসবাস করেন। তবে শেষ পর্যন্ত ধরা পড়তেই হলো। গতকাল বুধবার রাতে নগরের ইপিজেড থানা এলাকা থেকে তাঁকে গ্রেপ্তার করে র‍্যাব। র‍্যাব সূত্র জানায়, গত বছর ২৯ এপ্রিল কর্ণফুলী থানার উত্তর বন্দর এলাকায় এক বাক্‌প্রতিবন্ধী (১৫) কিশোরীকে মহসিন তাঁর বাসায় নিয়ে ধর্ষণ করেন। মহসিন ওই এলাকার একটি চায়ের দোকানের কর্মচারী ছিলেন। পরে ঘটনাটি জানাজানি হলে ওই কিশোরীর মা বাদী হয়ে কর্ণফুলী থানায় একটি ধর্ষণ মামলা করলে মহসিন পালিয়ে যান। এদিকে গতকাল রাতে গোপন সংবাদের ভিত্তিতে অভিযান চালিয়ে র‍্যাবের একটি দল চট্টগ্রাম নগরের ইপিজেড থানার আকমল আলী পকেট গেট এলাকা থেকে মহসিনকে গ্রেপ্তার করে কর্ণফুলী থানায় হস্তান্তর করে। গ্রেপ্তার মহসিন সদরঘাট থানার পশ্চিম মাদারবাড়ী এলাকার মো. মোবারকের ছেলে। র‍্যাব-৭-এর জ্যেষ্ঠ সহকারী পরিচালক (গণমাধ্যম) মো. শরীফ-উল-আলম বলেন, নিজের নাম-পরিচয় গোপন করে দীর্ঘ এক বছর চট্টগ্রামের বিভিন্ন এলাকায় আত্মগোপনে ছিলেন মহসিন। আমরা তাঁকে ধরে থানায় তুলে দিয়েছি।