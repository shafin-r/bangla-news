চট্টগ্রামের সীতাকুণ্ডে বাসের ধাক্কায় দুমড়েমুচড়ে গেছে একটি জিপ। ওই জিপে অতিরিক্ত অ্যাটর্নি জেনারেল শেখ মোহাম্মদ মোরশেদ ও তাঁর পরিবারের কয়েকজন সদস্য ছিলেন। গতকাল শুক্রবার সকালে চট্টগ্রামের সীতাকুণ্ডের বারৈয়ারঢালা ইউনিয়নের বড়দারোগাহাট ওজন স্কেল এলাকায় এ ঘটনা ঘটে। এ বিষয়ে শেখ মোহাম্মদ মোরশেদ জামান বাদী হয়ে সীতাকুণ্ড থানায় একটি মামলা করেন।শেখ মোহাম্মদ মোরশেদ প্রথম আলোকে বলেন, সকালে স্ত্রীসহ পরিবারের কয়েকজন সদস্যকে নিয়ে মিরসরাইয়ে অবস্থিত বাড়ি থেকে চট্টগ্রাম নগরের উদ্দেশে যাচ্ছিলেন তিনি। সকাল পৌনে আটটার দিকে বড়দারোগাহাট ওজন স্কেল এলাকায় তাঁদের বহনকারী জিপ যানজটে আটকে পড়ে। হঠাৎ যানজটের মধ্যে পেছনে থাকা একটি বাস তাঁদের গাড়িকে ধাক্কা দেয়। এ সময় তিনি ও তাঁর স্ত্রী আহত হন।কুমিরা হাইওয়ে পুলিশ ফাঁড়ির ইনচার্জ পরিদর্শক আবদুল হাকিম আজাদ প্রথম আলোকে বলেন, যে বাসটির বিরুদ্ধে অভিযোগ, সেটি পালিয়ে যাওয়ায় চালককে গ্রেপ্তার করা সম্ভব হয়নি। ঘটনাস্থলের আশপাশের সিসিটিভি ফুটেজ সংগ্রহ করে বাসটি শনাক্তের চেষ্টা চলছে।

