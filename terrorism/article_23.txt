চট্টগ্রাম-১৬ (বাঁশখালী) আসনের সংসদ সদস্য মোস্তাফিজুর রহমান চৌধুরী মিছিলে কেন পিস্তল বের করেছিলেন, সে বিষয়ে অনুসন্ধান চলছে বলে চট্টগ্রাম জেলার পুলিশ সুপার এস এম শফিউল্লাহ জানিয়েছেন। তিনি বলেছেন, আগামীকাল বৃহস্পতিবার ওই অনুসন্ধানের প্রতিবেদন হাতে পাবেন। এরপর এ বিষয়ে বিস্তারিত বলতে পারবেন।আওয়ামী লীগের সভাপতি প্রধানমন্ত্রী শেখ হাসিনাকে রাজশাহীর এক বিএনপি নেতা হত্যার হুমকি দেওয়ার প্রতিবাদে সোমবার বিকেলে বাঁশখালী সদরে একটি মিছিল হয়। ওই মিছিলে পিস্তল হাতে সবার সামনে ছিলেন সংসদ সদস্য মোস্তাফিজুর রহমান। তাঁর এই ছবি ছড়িয়ে পড়ার পর বিষয়টি নিয়ে নানা মহলে আলোচনা চলছে।আজ বুধবার সন্দ্বীপ উপজেলা পরিষদের চেয়ারম্যান পদে উপনির্বাচন ঘিরে পুলিশের নেওয়া নিরাপত্তাব্যবস্থা দেখতে যান পুলিশ সুপার (এসপি) শফিউল্লাহ। সেখান থেকে ফেরার পথে সীতাকুণ্ডের কুমিরা ঘাটে সাংবাদিকদের সঙ্গে কথা বলেন তিনি।সংসদ সদস্যের পিস্তল হাতে মিছি করা নিয়ে এক প্রশ্নের জবাবে এসপি শফিউল্লাহ বলেন, ‘সংসদ সদস্য একটা মিছিল করেছেন। সেখানে তিনি কেন পিস্তল বের করেছেন, পিস্তলটি বৈধ কি না অবৈধ নাকি খেলনা, তা আমার ওসি এবং জেলা পুলিশের বিশেষ শাখাকে আমি একটা অনুসন্ধান প্রতিবেদন তিন দিনের মধ্যে দিতে বলেছি। আশা করি, তা কাল পেয়ে যাব। পেয়ে যাওয়ার পর জানাতে পারব।’কোন সময় আগ্নেয়াস্ত্র পরিদর্শন করার নিয়ম রয়েছে—এমন প্রশ্নের জবাবে এসপি বলেন, ‘আমাদের আইনে আছে, জীবন ও সম্পদ রক্ষার্থে যদি এমন কোনো ঘটনা ঘটে, সে ক্ষেত্রে আপনি লাইসেন্স করা অস্ত্র শো করতে পারেন। কিন্তু ওনার (সংসদ সদস্য মোস্তাফিজ) এ বিষয়টা কেন, কী জন্য প্রদর্শন করল, সে বিষয়ে ওনার সঙ্গে কথা বলতে পারিনি। পরে সেটা বিস্তারিত জানাব।’