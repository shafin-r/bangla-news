মায়ামির হার্ড রক স্টেডিয়ামে সোমবার বাংলাদেশ সময় সকাল ছয়টায় কোপা আমেরিকার ফাইনালে আর্জেন্টিনার মুখোমুখি হবে কলম্বিয়া। এই ম্যাচে রেফারির দায়িত্ব পালন করবেন ব্রাজিলের রাফায়েল ক্লাউস। দক্ষিণ আমেরিকান ফুটবলের নিয়ন্ত্রক সংস্থা কনমেবল গতকাল জানিয়েছে, ক্লাউসের সহকারীর দায়িত্ব পাওয়া দুজন রেফারিও ব্রাজিলিয়ান—ব্রুনো পিরেস ও রদ্রিগো কোরেয়া। চতুর্থ ও পঞ্চম রেফারির দায়িত্ব পেয়েছেন যথাক্রমে প্যারাগুয়ের হুয়ান বেনিতেজ ও এদুয়ার্দো কারদোজা। ভিডিও অ্যাসিস্ট্যান্ট রেফারির দায়িত্ব পালন করবেন ব্রাজিলের রডোলফো টস্কি। সহকারী ভিএআর রেফারির দায়িত্ব পেয়েছেন ব্রাজিলেরই দানিলো মানিস। ২০১৫ সাল থেকে আন্তর্জাতিক অঙ্গনে রেফারির দায়িত্ব পালন করছেন ক্লাউস। ৪৪ বছর বয়সী এই রেফারিকে দক্ষিণ আমেরিকান ফুটবলে অন্যতম সেরা অফিশিয়াল হিসেবে বিবেচনা করা হয়। সর্বশেষ বিশ্বকাপে গ্রুপ পর্বে দুটি ম্যাচ পরিচালনার পাশাপাশি এবার কোপা আমেরিকাতেও ম্যাচ পরিচালনা করেছেন তিনি। বিশ্বকাপ বাছাইপর্ব, বিশ্বকাপ কোপা আমেরিকা, অনূর্ধ্ব-২০ বিশ্বকাপ, অনূর্ধ্ব-১৭ ও অনূর্ধ্ব-২০ দক্ষিণ আমেরিকান চ্যাম্পিয়নশিপ, কোপা লিবার্তোদোরেস ও কোপা সুদামেরিকানায় ম্যাচ পরিচালনার অভিজ্ঞতা আছে ক্লাউসের। ক্লাউস এ পর্যন্ত কলম্বিয়ার তিনটি ম্যাচ পরিচালনা করেছেন। এক জয়, এক ড্র ও এক হার—এই তিন ম্যাচে কলম্বিয়ার ফল। এর মধ্যে একটি ম্যাচে প্রতিপক্ষ ছিল আর্জেন্টিনা। ক্লাউসের অধীনে এই তিন ম্যাচে কলম্বিয়ার খেলোয়াড়েরা ৯ বার হলুদ কার্ড দেখেছেন। লাল কার্ড নেই। ২০২১ কোপা আমেরিকার তৃতীয়স্থান নির্ধারণী ম্যাচে পেরুর বিপক্ষে কলম্বিয়ার ৩-২ গোলের জয়ে রেফারি ছিলেন ক্লাউস। একই বছর বিশ্বকাপ বাছাইয়ে প্যারাগুয়ের বিপক্ষে কলম্বিয়ার ১-১ গোলে ড্র ম্যাচে রেফারি ছিলেন এই ব্রাজিলিয়ান। তাঁর অধীনে কলম্বিয়া আর্জেন্টিনার বিপক্ষে খেলেছে ২০২২ সালের ১ ফেব্রুয়ারি। সেটি ছিল বিশ্বকাপ বাছাইয়ের ম্যাচ। আর্জেন্টিনার কাছে ১-০ গোলে সেই হারের পর টানা ২৮ ম্যাচ অপরাজিত কলম্বিয়া। অর্থাৎ কলম্বিয়ার সর্বশেষ হারের ম্যাচে রেফারি ছিলেন ক্লাউস। কলম্বিয়ার বিপক্ষে সেই ম্যাচ ছাড়াও আর্জেন্টিনার আরও তিনটি ম্যাচ পরিচালনা করেছেন ক্লাউস। ২০২০ সালে প্যারাগুয়ের সঙ্গে আর্জেন্টিনার গোলশূন্য ড্র এবং ২০২১ সালের অক্টোবরে একই প্রতিপক্ষের বিপক্ষে আর্জেন্টিনার ১-০ গোলে জয়ের ম্যাচে রেফারি ছিলেন ক্লাউস। ২০২২ সালের মার্চে ইকুয়েডরের বিপক্ষে আর্জেন্টিনার ১-১ গোলে ড্র ম্যাচে বিতর্ক কুড়িয়েছিলেন ক্লাউস। আর্জেন্টিনা ১-০ গোলে এগিয়ে থাকতে যোগ করা সময়ে ইকুয়েডরের পক্ষে পেনাল্টির বাঁশি বাজান তিনি। ভিএআরের মাধ্যমে নিশ্চিত হয়েছিলেন নিকোলাস তালিয়াফিকো হ্যান্ডবলের অপরাধ করেছেন। সেই ম্যাচ ১-১ গোলে ড্র করেছিল আর্জেন্টিনা। ক্লাউসের অধীনে এই চারটি ম্যাচই বিশ্বকাপ বাছাইয়ে খেলেছে আর্জেন্টিনা। এই পথে আর্জেন্টিনার খেলোয়াড়দের আটবার হলুদ কার্ড দেখিয়েছেন ক্লাউস। লাল কার্ড দেখাননি।


 
