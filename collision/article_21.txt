আধিপত্য বিস্তারকে কেন্দ্র করে চট্টগ্রামের সাতকানিয়া উপজেলায় দুই পক্ষের সংঘর্ষ ও গোলাগুলিতে অন্তত পাঁচজন আহত হয়েছেন। গতকাল শুক্রবার রাতে খাগরিয়া ইউনিয়নের নুরু মার্কেটের পশ্চিমপাড়া এলাকায় এ ঘটনা ঘটে। এ সময় একটি একনলা বন্দুকসহ দিল মোহাম্মদ (৫০) নামের একজনকে গ্রেপ্তার করেছে পুলিশ।দিল মোহাম্মদ খাগরিয়া ইউনিয়নের আব্বাসপাড়া এলাকার মৃত হারি মিয়ার ছেলে।পুলিশ ও স্থানীয় সূত্রে জানা যায়, খাগরিয়ার বর্তমান ইউপি সদস্য শফিকুর রহমান ও তাঁর পক্ষের নাসির উদ্দিনের সঙ্গে সাবেক ইউপি সদস্য আবদুস সালাম ও তাঁর পক্ষের দেলোয়ার হোসেনের দীর্ঘদিন ধরে বিরোধ চলে আসছিল। এর আগে গত এপ্রিল মাসের শেষের দিকে দুই পক্ষের মধ্যে গোলাগুলির ঘটনা ঘটে। গতকাল শুক্রবার রাত ৮টা থেকে রাত প্রায় ১০টা পর্যন্ত দুই পক্ষের মধ্যে আবার মারামারি ও এক শটির বেশি গুলির ছোড়ার ঘটনা ঘটে। এ সময় আবদুস সালাম (৬৫), মোহাম্মদ জাহেদ (২০) ও শফিকুর রহমানসহ (৭০) অন্তত পাঁচজন আহত হন। ঘটনাস্থল থেকে অস্ত্রসহ দিল মোহাম্মদকে গ্রেপ্তার করেছে পুলিশ। এ সময় দিল মোহাম্মদের পক্ষের লোকজন পুলিশকে লক্ষ্য করেও গুলি ছোড়েন। আত্মরক্ষার্থে পুলিশও পাল্টা গুলি ছোড়ে।খাগরিয়া ইউনিয়ন পরিষদের (ইউপি) চেয়ারম্যান আকতার হোসেন প্রথম আলোকে বলেন, এলাকায় আধিপত্য বিস্তার ও বিভিন্ন বিষয় নিয়ে দুই পক্ষের মধ্যে দীর্ঘদিন ধরে বিরোধ চলে আসছিল। ওই বিরোধের জের ধরে মারামারি ও গোলাগুলির ঘটনা ঘটেছে। শুনেছি এতে দুই পক্ষের পাঁচজন আহত হয়েছেন।সাতকানিয়া থানার ভারপ্রাপ্ত কর্মকর্তা (ওসি) প্রিটন সরকার প্রথম আলোকে বলেন, আজ শনিবার দুপুরে দিল মোহাম্মদকে আদালতে নিয়ে যাওয়া হবে।

