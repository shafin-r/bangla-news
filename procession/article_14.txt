নারায়ণগঞ্জ শহরের ফুটপাত থেকে হকার উচ্ছেদ করায় মেয়র, স্থানীয় সংসদ সদস্য, জেলা প্রশাসন ও পুলিশ প্রশাসনকে ধন্যবাদ জানিয়ে মানববন্ধন ও মিছিল করেছেন জেলা দোকান মালিক সমিতির নেতারা। গতকাল শনিবার দুপুরে নারায়ণগঞ্জ প্রেসক্লাবের সামনে এ মানববন্ধন অনুষ্ঠিত হয়।মানববন্ধনে দোকান মালিক সমিতির সভাপতি মো. শাহজাহান বলেন, দীর্ঘদিন ধরে নারায়ণগঞ্জের ফুটপাত হকারের দখলে থাকায় মানুষ হাঁটতে পারত না। যানজটে চরম ভোগান্তি পোহাতে হতো। নারায়ণগঞ্জের মানুষের প্রাণের দাবি ছিল হকারমুক্ত যানজটমুক্ত শহর। নারায়ণগঞ্জ প্রেসক্লাবের গোলটেবিল বৈঠকে নারায়ণগঞ্জ সিটি করপোরেশনের মেয়র সেলিনা হায়াৎ আইভী, সংসদ সদস্য সেলিম ওসমান, সংসদ সদস্য শামীম ওসমান, জেলা প্রশাসন ও পুলিশ প্রশাসন হকার উচ্ছেদে ঐকমত্য প্রকাশ করেন। এরপর শহরের চিত্র পাল্টে গেছে। ফুটপাতে হকার নেই, শহরে যানজট কমে গেছে।মো. শাহজাহান বলেন, ‘এ জন্য আমরা মেয়র আইভী, সংসদ সদস্য শামীম ওসমান ও সেলিম ওসমানকে ধন্যবাদ জানাই। প্রেসক্লাবের সভাপতি আরিফ আলমসহ প্রেসক্লাবের সবার প্রতি কৃতজ্ঞতা প্রকাশ করছি।’সংগঠনের সাধারণ সম্পাদক শাহেদ শাহীন বলেন, হকাররা যেন পুনরায় অবৈধভাবে ফুটপাত দখল করে বসতে না পারেন, সেদিকে নজর রাখতে প্রশাসনের দৃষ্টি আকর্ষণ করছেন তাঁরা। পাশাপাশি দোকানমালিকদের মার্কেটের সামনে হকার বসতে না দিতেও আহ্বান জানান তিনি।এ সময় উপস্থিত ছিলেন সংগঠনের জ্যেষ্ঠ সহসভাপতি মাসুদুর রহমান, সহসভাপতি খাজা আজিজুল হক, মো. আরিফ দিপু, হানিফ উদ্দিন সেলিম, শরাফত আলী বাদল, মহিউদ্দিন আহম্মেদ, হাজী হাসান, যুগ্ম সাধারণ সম্পাদক ইয়াহিয়া আলম, শামীম মিয়া, আবদুল সাদিক, নজরুল ইসলাম, বাবুল ঘোষ, নবী হোসেন, রবিন প্রমুখ। মানববন্ধনের পর নারায়ণগঞ্জ জেলা দোকান মালিক সমিতির নেতারা চাষাঢ়া এলাকায় মিছিল করেন।