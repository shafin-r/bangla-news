৭ জানুয়ারি অনুষ্ঠেয় দ্বাদশ জাতীয় সংসদ নির্বাচন বর্জন করে বিএনপির ডাকা ৪৮ ঘণ্টার হরতালের সমর্থনে মিছিল থেকে ইডেন মহিলা কলেজ শাখার আহ্বায়কসহ ৩ নেতা-কর্মীকে আটকের খবর পাওয়া গেছে। আজ সন্ধ্যায় রাজধানীর রমনা এলাকা থেকে পুলিশ তাঁদের আটক করে বলে দাবি করেছে ছাত্রদল।ছাত্রদলের দাবি অনুযায়ী, আটক তিনজন হলেন কেন্দ্রীয় ছাত্রদলের যুগ্ম সাধারণ সম্পাদক ও সংগঠনের ইডেন মহিলা কলেজ শাখার আহ্বায়ক রেহেনা আক্তার, ঢাকা মহানগর পশ্চিম শাখার কর্মী মো. পারভেজ ও হাবীবুল্লাহ বাহার কলেজ শাখার কর্মী তানভীর অপূর্ব। ছাত্রদলের কেন্দ্রীয় সহসভাপতি নাছির উদ্দীন প্রথম আলোকে বলেন, হরতালের সমর্থনে সন্ধ্যা সাতটায় ঢাকার মগবাজার মোড় থেকে পুরাতন রমনা থানা পর্যন্ত তাঁরা মশালমিছিল করেন। মিছিলে পুলিশ ও আওয়ামী লীগ যৌথভাবে হামলা করে। এতে ছাত্রদলের ১০-১২ জন নেতা-কর্মী আহত হন। সেখান থেকে ছাত্রদলের তিনজনকে ধরে পুলিশ ‘নির্যাতন’ করে ও পরে আটক করে।ছাত্রদলের এই কর্মসূচিতে ছিলেন সংগঠনের কেন্দ্রীয় সহসভাপতি আক্তারুজ্জামান আক্তার ও নাছির উদ্দীন, যুগ্ম সাধারণ সম্পাদক রিয়াদ রহমান, সহসাধারণ সম্পাদক সানজিদা ইয়াসমিন, ছাত্রীবিষয়ক সহসম্পাদক জান্নাতুল ফেরদাউস, ঢাকা বিশ্ববিদ্যালয় শাখার যুগ্ম সাধারণ সম্পাদক ইব্রাহিম খলিল, নাহিদুজ্জামান শিপন প্রমুখ।