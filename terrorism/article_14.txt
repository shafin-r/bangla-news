কারামুক্ত হয়েছেন ভারতের কাশ্মীরের আলোচিত সাংবাদিক ফাহাদ শাহ। ৬০০ দিনের বেশি কারাবন্দী থাকার পর আদালত জামিন মঞ্জুর করলে গতকাল বৃহস্পতিবার মুক্তি পান তিনি।সন্ত্রাসবাদকে মহিমান্বিত করে উপস্থাপন, ভুয়া খবর ছড়ানো এবং জম্মু ও কাশ্মীরের জনগণকে উসকানির অভিযোগে গত বছরের ফেব্রুয়ারিতে ফাহাদকে গ্রেপ্তার করে পুলিশ। তাঁর নামে একাধিক মামলা রয়েছে।গতকাল জম্মুর কট ভালওয়াল কারাগার থেকে মুক্তি পেয়েছেন ৩৪ বছর বয়সী ফাহাদ। গত সপ্তাহে জম্মু, কাশ্মীর ও লাদাখ হাইকোর্ট জামিন আদেশে বলেছেন, ফাহাদের বিরুদ্ধে সন্ত্রাসবাদকে মহিমান্বিত করে উপস্থাপনের ‘পর্যাপ্ত তথ্যপ্রমাণ’ পাওয়া যায়নি।ফাহাদ স্থানীয় অনলাইন পোর্টাল কাশ্মীর ওয়ালার মালিক ও সম্পাদক। এ বছরের আগস্টে পোর্টালটি নিষিদ্ধ করেছে ভারত সরকার। তবে এর কারণ জানানো হয়নি।গত বছরের ফেব্রুয়ারিতে গ্রেপ্তার হওয়ার ২২ দিন পর জামিন পান ফাহাদ। কিন্তু এর পরপরই অন্য একটি মামলায় তাঁকে গ্রেপ্তার দেখিয়ে আটকে রাখা হয়েছিল। ওই বছরের মার্চে আবার জামিন হলেও তৃতীয় একটি মামলায় ফাহাদকে গ্রেপ্তার দেখানো হয়েছিল। এখন তিনটি মামলাতেই জামিন পাওয়ায় তাঁকে ছেড়ে দেওয়া হয়েছে।