মৃত্যুর কয়েক ঘণ্টা আগে নিজের ফেসবুক পেজে ‘গুডবাই পৃথিবী, আর কখনো দেখা হবে না’ লিখে পোস্ট করেছিল নাটোর জেলা ব্যাডমিন্টন দলের খেলোয়াড় নুসরাত জাহান মারিয়া (১৭)। এর পর থেকে ছাত্রীনিবাসে তার কক্ষের দরজা বন্ধ পাওয়া যায়।পরে দরজা ভেঙে ফ্যানের সঙ্গে ঝুলন্ত অবস্থায় তার লাশ উদ্ধার করে পুলিশ। তার আগে দুপুরে বাবার সঙ্গে পারিবারিক বিষয় নিয়ে ও বন্ধুর সঙ্গে সম্পর্ক নিয়ে মুঠোফোনে কথা বলেছিল সে। তবে পুলিশ সেই বন্ধুর পরিচয় জানতে পারেনি। গতকাল শনিবার রাত সাড়ে ১১টার দিকে শহরের উত্তর বড়গাছা এলাকার হাফসা ছাত্রীনিবাস থেকে নুসরাতের লাশ উদ্ধার করা হয়। এ সময় পুলিশ তার ব্যবহৃত মুঠোফোন ও ল্যাপটপ জব্দ করে। ওই মুঠোফোন ও ল্যাপটপ থেকে পাওয়া কথোপকথনের বরাতে পুলিশ সূত্রে এসব তথ্য জানা গেছে।নিহত নুসরাত নাটোরের সিংড়া উপজেলার চামারী ইউনিয়নের বাহাদুরপুর গ্রামের রফিকুল মৃধার মেয়ে। সে এবার বাহাদুরপুর উচ্চবিদ্যালয় থেকে এসএসসি পরীক্ষা দিয়েছে।পুলিশ সূত্র জানায়, নুসরাতের মুঠোফোন পর্যবেক্ষণ করে প্রাথমিকভাবে কিছু পোস্ট ও কথোপকথনের তথ্য পাওয়া গেছে। গতকাল সন্ধ্যায় সে নিজের ফেসবুক পেজে সর্বশেষ একটি পোস্ট দেয়। পোস্টে লেখে, ‘গুডবাই পৃথিবী, আর কখনো দেখা হবে না।’ এরপর তার সঙ্গে আর কারও যোগাযোগ হয়নি। তার আগে দুপুর ১২টার দিকে বাবা রফিকুল মৃধার সঙ্গে দীর্ঘক্ষণ কথা বলে। সেখানে পারিবারিক বিষয় নিয়ে উত্তেজনাপূর্ণ কথাবার্তাও হয়।বাবার বরাত দিয়ে সদর থানার ভারপ্রাপ্ত কর্মকর্তা (ওসি) মিজানুর রহমান প্রথম আলোকে বলেন, দুপুরে মেয়ের সঙ্গে উত্তেজনাপূর্ণ কথাবার্তা বলার পর তিনি বিকেল চারটার দিকে তাকে আবার ফোন করেন। কিন্তু মেয়ে ফোন ধরেনি। একপর্যায়ে মা ফোন দেন। কিন্তু তাঁর ফোনও সে ধরেনি। ওসি বলেন, নুসরাতের মা-বাবা একমাত্র ভাইকে (প্রতিবন্ধী) নিয়ে ঢাকায় থাকেন। বাবা একটি বেসরকারি প্রতিষ্ঠানে চাকরি করেন। মেয়ে কিছুটা জেদি ছিল। ঢাকায় থাকতে পছন্দ করত না। এ জন্য নিজের ইচ্ছায় নাটোরে ওই ছাত্রীনিবাসে থাকত।মিজানুর রহমান আরও বলেন, নুসরাতের ফোনে কয়েকজনের কথোপকথন ও বার্তা পাওয়া গেছে। তা থেকে জানা যায়, তার ঘনিষ্ঠ বন্ধু ছিল। গতকাল বিকেলেও ওই বন্ধুর সঙ্গে নুসরাতের বার্তা বিনিময় হয়েছে। তবে ওই বন্ধুর পরিচয় এখনো জানতে পারেনি পুলিশ। মা–বাবাও এ ব্যাপারে পুলিশকে কিছু বলছেন না। পুলিশ আজ দুপুরে লাশ হস্তান্তর করেছে।শনিবার রাত সাড়ে ১১টায় নাটোর শহরের একটি ছাত্রীনিবাস থেকে জেলা ব্যাডমিন্টন দলের খেলোয়াড় নুসরাত জাহান মারিয়া ওরফে বৈশাখীর মরদেহ উদ্ধার করে পুলিশ। ছাত্রীনিবাসের নিজের ভাড়া নেওয়া কক্ষে সে একাই থাকত।