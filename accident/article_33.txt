রাজধানীর ক্যান্টনমেন্ট থানার কালশী রোড এলাকায় ট্রাকের ধাক্কায় মোটরসাইকেল আরোহী দুই ভাই নিহত হয়েছেন।গতকাল বৃহস্পতিবার দিবাগত রাত ১২টার দিকে কালশী রোডের শান্তা সিএনজি পাম্পের সামনে এই দুর্ঘটনা ঘটে।নিহত দুজন হলেন রাহুল (২৬) ও তাঁর ছোট ভাই রাফি (১৬)। বাবার নাম জহরুল ইসলাম। বাসা পল্লবীর বাউনিয়া বাঁধ এলাকায়।স্বজন বিল্লাল হোসেনের ভাষ্য, গতকাল মধ্যরাতে মোটরসাইকেলে করে বাসায় ফিরছিল দুই ভাই। মোটরসাইকেল চালাচ্ছিলেন রাহুল। তাঁর পেছনে বসা ছিল রাফি। কালশী রোডের শান্তা সিএনজি পাম্পের সামনে মোটরসাইকেলটিকে ধাক্কা দেয় একটি ট্রাক। এতে দুই ভাই মোটরসাইকেল থেকে ছিটকে রাস্তায় পড়ে যায়। গুরুতর অবস্থায় দুজনকে উদ্ধার করে কুর্মিটোলা জেনারেল হাসপাতালে নেওয়া হয়। পরে দুই ভাইকে নেওয়া হয় ঢাকা মেডিকেল কলেজ হাসপাতালে। সেখানে দিবাগত রাত ১টার দিকে রাহুলকে মৃত ঘোষণা করেন চিকিৎসক আর আজ শুক্রবার সকাল সাড়ে ৯টার দিকে রাফি চিকিৎসাধীন অবস্থায় মারা যায়।ক্যান্টনমেন্ট থানার উপপরিদর্শক (এসআই) মো. শামীমুল ইসলাম প্রথম আলোকে বলেন, পরিবারের লিখিত আবেদনের পরিপ্রেক্ষিতে ময়নাতদন্ত ছাড়াই দুই ভাইয়ের লাশ স্বজনদের কাছে হস্তান্তর করা হয়েছে।

