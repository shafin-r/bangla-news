ফেনীতে সড়কের পাশে পড়ে থাকা একজন ব্যাটারিচালিত অটোরিকশাচালকের গলাকাটা লাশ উদ্ধার করেছে পুলিশ। গতকাল সোমবার রাতে ফেনী সদর উপজেলার ফাজিলপুর ইউনিয়নের ৭ নম্বর ওয়ার্ডের সুদের পুকুরপাড় এলাকা থেকে তাঁর লাশ উদ্ধার করা হয়। নিহত ব্যক্তির নাম মো. মনজুর আলম (৪২)। তিনি ফেনী সদর উপজেলার লেমুয়া ইউনিয়নের লেমুয়া গ্রামের খায়ের আহম্মদ সওদাগর বাড়ির মো. ফজলুল হকের ছেলে। লাশ উদ্ধারের সময় লাশের পাশে পড়ে থাকা তাঁর অটোরিকশাটিও উদ্ধার করা হয়। কী কারণে এবং কারা তাঁকে হত্যা করেছে, তা পুলিশ খতিয়ে দেখছে। ফেনী সদর থানাধীন বোগদাদিয়া ফাঁড়ির দায়িত্বপ্রাপ্ত পরিদর্শক বিপুল চন্দ্র দে প্রথম আলোকে বলেন, গতকাল রাত সাড়ে ১২টায় দিকে স্থানীয় লোকদের মাধ্যমে খবর পেয়ে বোগদাদিয়া ফাঁড়ির পুলিশ সদস্যরা ফাজিলপুর ইউনিয়নের ৭ নম্বর সুদের পাড় এলাকায় যায়। সেখানে গিয়ে লস্করহাট-ফাজিলপুর সড়কের পাশে একজন অজ্ঞাতপরিচয় ব্যক্তির গলাকাটা লাশ দেখতে পায়। লাশ উদ্ধারের পর পুলিশ ব্যুরো অব ইনভেস্টিগেশনের(পিবিআই) সহযোগিতায় আঙুলের ছাপ নিয়ে পুলিশ লাশের পরিচয় জানতে পারে। এরপর নিহতের মরদেহ ময়নাতদন্তের জন্য ফেনী সদর ২৫০ শয্যার জেনারেল হাসপাতালের মর্গে পাঠানো হয়।  পুলিশ পরিদর্শক জানান, নিহত ব্যক্তির লাশ উদ্ধারের সময় ওই স্থান থেকে একটি ব্যাটারিচালিত অটোরিকশা উদ্ধার করা হয়। ফেনী সদর মডেল থানার ভারপ্রাপ্ত কর্মকর্তা (ওসি) মোহাম্মদ শহিদুল ইসলাম চৌধুরী বলেন, কারা, কী কারণে মনজুরকে হত্যা করেছে, পুলিশ তা খতিয়ে দেখছে। এ ঘটনায় পরিবারের পক্ষ থেকে এখনো কোনো অভিযোগ পাওয়া যায়নি।