নওগাঁ শহরের কাঁঠালতলী এলাকায় অবরোধের সমর্থনে মশালমিছিল করেছেন বিএনপির নেতা-কর্মীরা। আজ মঙ্গলবার সন্ধ্যা সাতটার দিকে শহরের কাঁঠালতলী এলাকায় নওগাঁ-বগুড়া মহাসড়কে তাঁরা মিছিল করেন।এ ঘটনার পর একটি যাত্রীবাহী বাস ভাঙচুর করে দুর্বৃত্তরা। খবর পেয়ে পুলিশ ঘটনাস্থলে গেলে দুর্বৃত্তরা পালিয়ে যায়।পুলিশ ও প্রত্যক্ষদর্শী কয়েকজন জানান, সন্ধ্যা সাতটার দিকে নওগাঁ-বগুড়া মহাসড়কের হাজীর মোড় এলাকায় মল্লিকা ইন হোটেলের সামনে থেকে অবরোধের সমর্থনে মশালমিছিল বের করেন বিএনপির নেতা-কর্মীরা। মিছিলটি কাঁঠালতলী মোড় এলাকার নেসকো কার্যালয় পার হওয়ার পরপরই ঢাকা থেকে আসা নওগাঁমুখী শাহ ফতেহ আলী পরিবহনের একটি যাত্রীবাহী বাস ভাঙচুর করে দুর্বৃত্তরা। বাস ভাঙচুর করে দুর্বৃত্তরা কাঁঠালতলী মোড় হয়ে নওগাঁ-মাদারমোল্লা সড়কের দিকে পালিয়ে যায়।বাসের চালক মো. লিটন প্রথম আলোকে বলেন, ঢাকা থেকে যাত্রী নিয়ে নওগাঁ শহরের পার-নওগাঁ বাসস্ট্যান্ডের দিকে যাচ্ছিলেন। কাঁঠালতলী এলাকায় বাসটি ভাঙচুর করা হয়। দুর্বৃত্তরা ৭০-৮০ জন ছিল। বাস দেখে তারা বাসের সামনে ও বাঁ পাশ থেকে ইট ছুড়তে শুরু করে। যাত্রীরা ভয়ে দ্রুত বাস থেকে নেমে যান। দুর্বৃত্তরা বাসের ভেতর দুটি জ্বলন্ত মশাল ছুড়ে মারে। তবে আগুন ছড়িয়ে পড়ার আগেই স্থানীয় বাসিন্দাদের সহায়তায় আগুন নিভিয়ে ফেলা হয়।নওগাঁ সদর থানার ভারপ্রাপ্ত কর্মকর্তা (ওসি) জাহিদুল হক প্রথম আলোকে বলেন, দুর্বৃত্তরা একটি বাসের সামনে ও এক পাশে ঢিল ছুড়ে কয়েকটি কাচ ভাঙচুর করেছে। আগুন দেওয়ার চেষ্টা করেছিল। তবে ছড়িয়ে পড়ার আগেই আগুন নিভে যায়।

