নীলফামারী সদর উপজেলায় চুরি হওয়া বৈদ্যুতিক ট্রান্সফরমারসহ একটি ট্রাক জব্দ করেছে পুলিশ। এ সময় আন্তজেলা চোর চক্রের দুই সদস্যকে আটক করা হয়েছে। আজ বুধবার ভোরে নীলফামারী-সৈয়দপুর সড়কের সদর উপজেলার দারোয়ানী টেক্সটাইল মিল মোড় থেকে ট্রাকটি জব্দ করা হয়।আটক ব্যক্তিরা হলেন নীলফামারী সদর উপজেলার রামনগর গ্রামের ফরিদুল ইসলাম (৩৩) এবং দিনাজপুরের খানসামা উপজেলার দাসপাড়ার বাসিন্দা চঞ্চল দাস (৩০)।পুলিশ জানিয়েছে, মঙ্গলবার রাত সাড়ে তিনটার দিকে জাতীয় জরুরি সেবা নম্বর ৯৯৯–এর মাধ্যমে জানা যায়, ডোমার উপজেলার পাঙ্গা চৌপথি থেকে ট্রান্সফরমার চুরি করে ট্রাকে করে নীলফামারীর দিকে দ্রুতগতিতে পালিয়ে যাচ্ছে একটি দল। খবর পেয়ে নীলফামারী থানা-পুলিশের একটি দল ওই সড়কে তল্লাশিচৌকি বসায়। কিন্তু দ্রুত গতিতে আসা ট্রাকটি তল্লাশি চৌকিতে পুলিশের সংকেত অমান্য করে পালিয়ে যায়। পরে ট্রাকটির পেছনে ধাওয়া দিয়ে প্রায় ৫ কিলোমিটার দূরে দারোয়ানী টেক্সটাইল মোড়ে সেটিকে আটক করা হয়। এ সময় চোর চক্রের ৬-৭ জন ট্রাক থেকে নেমে দৌড়ে পালায়। তখন দুজনকে আটক করে পুলিশ।নীলফামারী সদর থানার ভারপ্রাপ্ত কর্মকর্তা (ওসি) তানভীরুল ইসলাম বলেন, আটক ও অজ্ঞাতনামা ব্যক্তিদের বিরুদ্ধে আইনগত ব্যবস্থা নেওয়া হচ্ছে। আটক ফরিদুলের বিরুদ্ধে বিভিন্ন থানায় ট্রান্সফরমার চুরির একাধিক মামলা আছে।