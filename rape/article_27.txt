রাজধানীর বনানীতে ১০ বছরের এক মেয়েশিশুকে ধর্ষণের দায়ে জুয়েল নামের এক যুবকের যাবজ্জীবন কারাদণ্ড হয়েছে। আজ বুধবার ঢাকার নারী ও শিশু নির্যাতন দমন ট্রাইব্যুনালের বিচারক সাবেরা সুলতানা খানম এ আদেশ দেন। ওই ট্রাইব্যুনালের স্পেশাল পাবলিক প্রসিকিউটর (পিপি) আফরোজা আহমেদ প্রথম আলোকে বলেন, বনানী এলাকায় পরিবারের সঙ্গে শিশুটি বসবাস করত। ২০১৮ সালের ১৩ নভেম্বর শিশুটিকে ১০ টাকা দেওয়ার লোভ দেখিয়ে ধর্ষণ করে জুয়েল। পরে শিশুটির পরিবার বনানী থানায় মামলা করে। এই মামলায় ২০১৯ সালে ১২ মে জুয়েলের বিরুদ্ধে আদালতে অভিযোগপত্র জমা দেয় পুলিশ। সেই মামলায় আজ জুয়েলকে যাবজ্জীবন কারাদণ্ড দিয়েছেন আদালত। বর্তমানে তিনি কারাগারে আছেন।