সরকারি চাকরিতে কোটাব্যবস্থা বাতিল করে ২০১৮ সালে সরকারের জারি করা পরিপত্র পুনর্বহালসহ চার দফা দাবি আদায়ে আজ সোমবার টানা দ্বিতীয় দিনের মতো ‘বাংলা ব্লকেড’ কর্মসূচি পালন করছেন আন্দোলনকারীরা। কর্মসূচির অংশ হিসেবে তাঁরা মিছিল শুরু করেছেন।আজ বেলা ৩টা ৫৫ মিনিটের দিকে ঢাকা বিশ্ববিদ্যালয় গ্রন্থাগারের সামনে থেকে ‘বৈষম্যবিরোধী ছাত্র আন্দোলন’ ব্যানারে কোটাবিরোধী আন্দোলনকারীদের মিছিল শুরু হয়। ক্যাম্পাসের বিভিন্ন সড়ক ঘুরে মিছিলটি শাহবাগ মোড়ে যাওয়ার কথা রয়েছে।একই দাবিতে রাজধানীর সায়েন্স ল্যাবরেটরি মোড় অবরোধ করে বিক্ষোভ করছেন ঢাকা কলেজ ও ইডেন কলেজের শিক্ষার্থীরা।ছাত্রলীগের নেতা-কর্মীরা মধুর ক্যানটিনে জড়ো হয়েছেন। বেলা আড়াইটা থেকে খণ্ড খণ্ড মিছিল নিয়ে বিভিন্ন আবাসিক হল থেকে ছাত্রলীগের নেতা-কর্মীরা মধুর ক্যানটিনে আসতে থাকেন। তবে কোটাবিরোধী আন্দোলনে তাঁরা বাধা দিচ্ছেন না।বেলা তিনটা থেকে আন্দোলনকারী শিক্ষার্থীরা গ্রন্থাগারের সামনে বিক্ষিপ্তভাবে জড়ো হতে থাকেন। সোয়া তিনটার দিকে টিএসসি থেকে মিছিল নিয়ে গ্রন্থাগারের সামনে আসেন বামপন্থী সাতটি ছাত্রসংগঠনের মোর্চা গণতান্ত্রিক ছাত্র জোটের ঢাকা বিশ্ববিদ্যালয় শাখার নেতা-কর্মীরা। কোটাবিরোধী আন্দোলনে একসঙ্গে সংগঠিতভাবে আজই তাঁদের প্রথম অংশগ্রহণ। এর আগে বিক্ষিপ্তভাবে তাঁদের কেউ কেউ আন্দোলনে অংশ নিচ্ছিলেন। তাঁদের পর বিভিন্ন বিভাগের শিক্ষার্থীরা মিছিল নিয়ে গ্রন্থাগারের সামনে আসতে থাকেন।গ্রন্থাগারের সামনে জড়ো হওয়া শিক্ষার্থীরা ‘দফা এক দাবি এক, কোটা নট কাম ব্যাক’, ‘কোটা না মেধা, মেধা মেধা’ প্রভৃতি স্লোগান দিতে থাকেন। বিকেল পৌনে চারটা বাজতে বাজতে গ্রন্থাগারের সামনের চত্বরটি পরিপূর্ণ হয়ে ওঠে। বেলা ৩টা ৫৫ মিনিটে গ্রন্থাগারের সামনে থেকে মিছিল শুরু হয়। মিছিলটি ক্যাম্পাসের বিভিন্ন সড়ক ঘুরে শাহবাগ মোড়ে যাবে বলে জানান আন্দোলনকারীরা।আজ টানা দ্বিতীয় দিনের মতো ‘বাংলা ব্লকেড’ কর্মসূচি পালন করছেন কোটাবিরোধী আন্দোলনকারীরা। কর্মসূচির অংশ হিসেবে গতকাল রোববার রাজধানীর বিভিন্ন গুরুত্বপূর্ণ পয়েন্টে তাঁরা সড়ক অবরোধ করেন।পূর্বঘোষিত কর্মসূচি অনুযায়ী ঢাকা বিশ্ববিদ্যালয়সহ বিভিন্ন বিশ্ববিদ্যালয় ও কলেজে আজও ক্লাস-পরীক্ষা বর্জনসহ ছাত্র ধর্মঘট পালন করছেন আন্দোলনকারীরা।এদিকে ঢাকা বিশ্ববিদ্যালয়ে সর্বজনীন পেনশনের ‘প্রত্যয়’ স্কিমের প্রজ্ঞাপন প্রত্যাহারের দাবিতে শিক্ষকদের কর্মবিরতি চলছে। ফলে বিশ্ববিদ্যালয় পুরোপুরি অচল হয়ে পড়েছে।আন্দোলনকারী শিক্ষার্থীরা ২০১৮ সালের পরিপত্র পুনর্বহালের পাশাপাশি আরও তিনটি দাবি জানাচ্ছেন। এগুলো হলো, ২০১৮ সালের পরিপত্র বহাল সাপেক্ষে কমিশন গঠন করে দ্রুততম সময়ের মধ্যে সরকারি চাকরিতে সব গ্রেডে অযৌক্তিক ও বৈষম্যমূলক কোটা বাদ দিতে হবে, সে ক্ষেত্রে সংবিধান অনুযায়ী শুধু অনগ্রসর জনগোষ্ঠীর কথা বিবেচনা করা যেতে পারে; সরকারি চাকরির নিয়োগ পরীক্ষায় কোটা সুবিধা একাধিকবার ব্যবহার করা যাবে না; কোটায় যোগ্য প্রার্থী না পাওয়া গেলে শূন্য পদগুলোয় মেধা অনুযায়ী নিয়োগ দিতে হবে এবং দুর্নীতিমুক্ত, নিরপেক্ষ ও মেধাভিত্তিক আমলাতন্ত্র নিশ্চিত করতে কার্যকর ব্যবস্থা নিতে হবে।প্রথম আলোর নিজস্ব প্রতিবেদক জানান, বেলা ৩টা ২০ মিনিটের দিকে ঢাকা কলেজের মূল ফটক থেকে মিছিল শুরু করেন শিক্ষাপ্রতিষ্ঠানটির শিক্ষার্থীরা। প্রথমে তাঁরা মিছিল নিয়ে সায়েন্স ল্যাবরেটরি মোড় পর্যন্ত যান। পরে মিছিলটি নীলক্ষেত মোড় হয়ে ইডেন কলেজের সামনে যায়। সেখানে মিছিলে ইডেন কলেজের শিক্ষার্থীরা যোগ দেন।বিকেল পৌনে ৪টার দিকে মিছিলটি আবার ঢাকা কলেজের দিকে চলে আসে। বিকেল ৪টার দিকে মিছিলটি সায়েন্স ল্যাব মোড়ে আসে। শিক্ষার্থীরা সড়ক অবরোধ করেন।

