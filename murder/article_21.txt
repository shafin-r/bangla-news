নারায়ণগঞ্জ শহরের মণ্ডলপাড়া এলাকায় মো. নাসির (২৫) নামের এক তরুণকে ছুরিকাঘাতে হত্যা করেছে দুর্বৃত্তরা। গতকাল মঙ্গলবার রাত সাড়ে ৯টার দিকে এ ঘটনা ঘটে। মো. নাসির নারায়ণগঞ্জ সদর উপজেলার ফরাজিকান্দা আল আমিন নগর এলাকার বাসিন্দা এবং একটি হোসিয়ারি কারখানায় কাজ করতেন। প্রত্যক্ষদর্শীদের বরাত দিয়ে নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) শাহাদাৎ হোসেন বলেন, মঙ্গলবার রাত সাড়ে ৯টার দিকে শহরের মণ্ডলপাড়া এলাকায় মা হোটেলের সামনে নাসিরকে এলোপাতাড়ি ছুরিকাঘাত করে দুর্বৃত্তরা। তাঁকে গুরুতর অবস্থায় উদ্ধার করে নারায়ণগঞ্জ জেনারেল হাসপাতালে নিয়ে গেলে মৃত ঘোষণা করেন কর্তব্যরত চিকিৎসক। নাসিরের ভাই আল আমিন প্রথম আলোকে জানান, গতকাল সন্ধ্যায় বাসা থেকে বের হয়ে মণ্ডলপাড়া এলাকায় যান নাসির। এ সময় আলম, জমির, মেঙ্গাসহ কয়েকজন তাঁর ভাই নাসিরকে কুপিয়ে হত্যা করেন। নাসিরের হত্যাকারীদের বিচার ও দৃষ্টান্তমূলক শাস্তির দাবি জানিয়েছেন আল আমিন।  হত্যাকাণ্ডের আগে নাসির অভিযুক্ত ব্যক্তিদের সঙ্গে একই হোটেলে বসে রাতের খাবার খেয়েছেন বলে জানান ওসি শাহাদাৎ। সিসিটিভির ফুটেজের বরাত দিয়ে ওসি বলেন, মা হোটেল থেকে খাবার খেয়ে বের হলেই নাসিরকে ছুরিকাঘাতে হত্যা করেন তাঁরা (সঙ্গে থাকা ব্যক্তিরা)। ধারণা করা হচ্ছে, পূর্ববিরোধের জেরে এ হত্যাকাণ্ডের ঘটনা ঘটেছে।নিহত ব্যক্তির মরদেহ ময়নাতদন্তের জন্য মর্গে পাঠানো হয়েছে। ঘটনার সঙ্গে জড়িত আসামিদের গ্রেপ্তারের চেষ্টা চলছে। এই ঘটনায় মামলার প্রস্তুতি চলছে।