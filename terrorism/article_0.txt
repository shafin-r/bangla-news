রাশিয়ার এক নাট্যকার ও এক নাট্যপরিচালক সন্ত্রাসবাদকে সমর্থনের অভিযোগে দোষী সাব্যস্ত হয়েছেন। মস্কোর সামরিক আদালত এ রায় দেন।‘দ্য ব্রেভ ফ্যালকন ফিনিস্ট’ নামের একটি নাটক নির্মাণের দায়ে থিয়েটার পরিচালক ইভজেনিয়া ভারকোভিচ ও নাট্যকার এজভেতলানা পেত্রিচুককে ছয় বছর করে কারাদণ্ড দেওয়া হয়েছে।ওই দুই নারীর আইনজীবী রায়ের বিরুদ্ধে আপিল করবেন বলে জানিয়েছেন।নাটকটি আংশিক সত্য ঘটনা অবলম্বনে নির্মিত। এতে এক রুশ নারীর গল্প তুলে ধরা হয়েছে। সে সিরিয়ায় গৃহযুদ্ধের সময় ইসলামিক স্টেট গ্রুপের (আইএস) এক সদস্যকে বিয়ে করতে সেখানে পাড়ি জমায়। নাটকটি সেরা চিত্রনাট্য ও পোশাকের জন্য দুটি গোল্ডেন মাস্ক থিয়েটার অ্যাওয়ার্ড জিতেছে।এদিকে আদালতের এই রায় মতপ্রকাশের স্বাধীনতার জন্য বিপৎসংকেত বলে মনে করছে রাশিয়ার শিল্পীসমাজ।কারাদণ্ডের পাশাপাশি ওই দুই নারীকে সব ধরনের ওয়েবসাইট পরিচালনা থেকে নিষিদ্ধ করা হয়েছে। মুক্তি পাওয়ার পর তিন বছর পর্যন্ত তাঁরা কোনো ওয়েবসাইট পরিচালনা করতে পারবেন না।রুশ সংবাদ সংস্থা আরবিসির তথ্য অনুযায়ী, ২০২৩ সালের মে মাসের পর থেকে তাঁরা পুলিশি হেফাজতে আছেন। এখন তাঁদের কারাভোগের জন্য নির্বাসন কলোনিতে পাঠানো হবে।আরবিসির প্রতিবেদনে বলা হয়, আইনি পক্ষ বলছে, আইএস নিয়ে একটি ইতিবাচক মন্তব্য করেছে ওই নারী (নাটকের চরিত্র)। কৌঁসুলি একাতরিনা ডেনিসোভা বলেন, নাটকটি সন্ত্রাসবাদকে সমর্থনের ইঙ্গিত বহন করে।গত মে মাসের শেষ দিকে অভিযুক্ত দুই নারীর বিচারপ্রক্রিয়া শুরু হয়। ভারকোভিচ (৩৯) ও পেত্রিচুক (৪৪) ওই সময় বলেন, তাঁরা নাটকটি মঞ্চায়ন করেছেন। কারণ, তাঁরা সন্ত্রাসবাদের বিপক্ষে।ওই দুই নারী দণ্ডিত হওয়ার পর তাঁদের আইনজীবী সেনিয়া কারপিন্সকায়া এই শুনানিকে ‘একেবারে বেআইনি’ ও ‘অন্যায্য’ বলে বর্ণনা করেন। এর বিরুদ্ধে আপিল করবেন বলেও জানান তিনি।রাশিয়ার বড় মাপের কয়েকজন শিল্পী, লেখক ও সাংবাদিক ওই দুই নারীর প্রতি সমর্থন জানিয়েছেন।সাম্প্রতিক মাসগুলোয় রাশিয়ার মস্কো ও দাগেস্তানে ভয়াবহ হামলা চালায় আইএস। এসব ঘটনায় ইউক্রেন জড়িত বলে দাবি রাশিয়ার। তবে এ দাবির পক্ষে কোনো প্রমাণ পাওয়া যায়নি।