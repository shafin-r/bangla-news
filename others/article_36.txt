সাবেক প্রধানমন্ত্রী ও বিএনপির চেয়ারপারসন খালেদা জিয়ার শারীরিক অবস্থা নিয়ে গভীর উদ্বেগ প্রকাশ করেছে ঢাকা বিশ্ববিদ্যালয়ের বিএনপিপন্থী শিক্ষকদের সংগঠন সাদা দল। তাঁকে স্থায়ীভাবে মুক্তি ও বিদেশে উন্নত চিকিৎসার সুযোগ দেওয়ার দাবি জানিয়েছে সংগঠনটি।আজ মঙ্গলবার গণমাধ্যমে পাঠানো এক বিবৃতিতে সাদা দল এ দাবি জানায়। বিবৃতিতে সংগঠনের আহ্বায়ক মো. লুৎফর রহমান, যুগ্ম আহ্বায়ক মোহাম্মদ ছিদ্দিকুর রহমান খান ও আবদুস সালাম স্বাক্ষর করেন।বিবৃতিতে বলা হয়, ‘খালেদা জিয়ার শারীরিক অবস্থার ক্রমাবনতির ফলে আবারও রাজধানীর এভারকেয়ার হাসপাতালে চিকিৎসকদের নিবিড় পর্যবেক্ষণে ভর্তি হওয়ার সংবাদে আমরা গভীর উদ্বেগ প্রকাশ করছি। অবিলম্বে তাঁকে স্থায়ী মুক্তি দিয়ে বিদেশে উন্নত চিকিৎসা নেওয়ার সুযোগ দেওয়ার জন্য সরকারের কাছে দাবি জানাচ্ছি।’বিবৃতিতে আরও বলা হয়, ‘দেশের সামগ্রিক উন্নয়ন ও অগ্রযাত্রায় অসামান্য সাফল্য অর্জনের মাধ্যমে দেশ-বিদেশে প্রশংসিত সাবেক প্রধানমন্ত্রী খালেদা জিয়া রাজনৈতিক প্রতিহিংসার শিকার বলে আমরা মনে করি। বাংলাদেশের রাজনীতি থেকে বিএনপি ও জিয়া পরিবারকে নিশ্চিহ্ন করার সুদূরপ্রসারী ষড়যন্ত্র ও অপচেষ্টার অংশ হিসেবেই তাঁকে কথিত দুর্নীতির মামলায় প্রহসনের বিচারের মাধ্যমে কারাদণ্ড দিয়ে রাজনীতি থেকে বিযুক্ত করা হয়েছে। শুধু তা-ই নয়, ৭৯ বছর বয়সী প্রবীণ নারী রাজনীতিবিদ খালেদা জিয়াকে উন্নত ও সুচিকিৎসা থেকে বঞ্চিত করে ক্রমান্বয়ে মৃত্যুর দিকে ঠেলে দেওয়া হচ্ছে।’ বিবৃতিতে আরও বলা হয়, ‘খালেদা জিয়ার বর্তমান শারীরিক অবস্থার যে তথ্য আমরা পাচ্ছি, তা খুবই উদ্বেগজনক। চিকিৎসকদের সূত্রেই আমরা জানতে পেরেছি যে খালেদা জিয়ার জীবন রক্ষার জন্য বিদেশে নিয়ে তাঁর চিকিৎসা প্রয়োজন।’