সড়ক দুর্ঘটনায় চলচ্চিত্র নির্মাতা তারেক মাসুদের মৃত্যুতে তাঁর পরিবারকে ৪ কোটি ৬১ লাখ ৭৫ হাজার ৪৫২ টাকা ক্ষতিপূরণ দিতে হাইকোর্টের দেওয়া রায়ের বিরুদ্ধে করা আপিলের শুনানি হবে ৯ জুলাই। প্রধান বিচারপতি ওবায়দুল হাসানের নেতৃত্বাধীন চার সদস্যের আপিল বিভাগ আজ বুধবার এ তারিখ ধার্য করেন।তারেক মাসুদের পরিবারের করা ক্ষতিপূরণ মামলায় ২০১৭ সালের ৩ ডিসেম্বর হাইকোর্ট ওই রায় দেন। রায়ের পর বাসমালিক ও বাদীপক্ষ ২০১৯ সালে আপিল বিভাগে পৃথক আপিল করে। আগের ধারাবাহিকতায় আপিল দুটি আজ আপিল বিভাগের কার্যতালিকায় একসঙ্গে ওঠে। আদালতে তারেক মাসুদের পরিবারের পক্ষে ছিলেন জ্যেষ্ঠ আইনজীবী সারা হোসেন।পরে সারা হোসেন প্রথম আলোকে বলেন, আপিল কার্যতালিকার ৩১ নম্বর ক্রমিকে ছিল। শুনানির দিন নির্ধারণের জন্য বিষয়টি আদালতে তুলে ধরা (মেনশন) হয়। আপিল বিভাগ শুনানির জন্য ৯ জুলাই দিন নির্ধারণ করেছেন।২০১১ সালের ১৩ আগস্ট মানিকগঞ্জের ঘিওর উপজেলার জোকা এলাকায় ঢাকা-আরিচা মহাসড়কে তারেক মাসুদ ও মিশুক মুনীরকে বহনকারী মাইক্রোবাসটির সঙ্গে চুয়াডাঙ্গাগামী একটি বাসের সংঘর্ষ হয়। এতে ঘটনাস্থলেই এই দুজনসহ পাঁচজন নিহত হন। দুর্ঘটনার পর তারেক মাসুদ ও মিশুক মুনীরের পরিবার মানিকগঞ্জ জেলা জজ আদালতে মোটরযান অধ্যাদেশ অনুযায়ী বাসমালিক, চালক ও ইনস্যুরেন্স কোম্পানির বিরুদ্ধে ক্ষতিপূরণ চেয়ে পৃথক মামলা করে।বাদীর আবেদনের পরিপ্রেক্ষিতে মামলা দুটি হাইকোর্টে আসে। এর মধ্যে তারেক মাসুদের পরিবারের করা মামলায় হাইকোর্টের রায়ে তাঁর (তারেক মাসুদ) পরিবারকে ৪ কোটি ৬১ লাখ ৭৫ হাজার ৪৫২ টাকা ক্ষতিপূরণ দিতে বলা হয়। মিশুক মুনীরের পরিবারের পক্ষ থেকে করা ক্ষতিপূরণ মামলাটি হাইকোর্টে সাক্ষ্য গ্রহণ পর্যায়ে রয়েছে।