সিলেটের বিয়ানীবাজারে সামাজিক যোগাযোগমাধ্যম ফেসবুকে পোস্ট দেওয়া নিয়ে দুই পক্ষের সংঘর্ষের ঘটনা ঘটেছে। এতে উভয় পক্ষের ১৫ জন আহত হয়েছেন। আজ মঙ্গলবার বিকেল চারটার দিকে বিয়ানীবাজার উপজেলার দুবাগ ইউনিয়নের চরিয়া গ্রামে এ ঘটনা ঘটে।সংঘর্ষে আহত ব্যক্তিরা হলেন চরিয়া গ্রামের হারুন রশীদ, আমজাদ হোসেন, রাহাত আহমদ, পারভেজ আহমদ, মতিউর রহমান, মানিক আহমদ, কামাল হোসেন, মাহবুবুর রহমান, আবদুল হাফিজ, জসীম উদ্দিন, জাহেদ আহমদ, শিহাব উদ্দিন, নজরুল ইসলাম, আলী হায়দার ও আলী আহমদ। পরে স্থানীয় বাসিন্দারা তাঁদের উদ্ধার করে বিয়ানীবাজার উপজেলা স্বাস্থ্য কমপ্লেক্সে ভর্তি করেন।স্থানীয় ও পুলিশ সূত্রে জানা গেছে, তিন–চার দিন আগে চরিয়া গ্রামের বাসিন্দা যুক্তরাজ্যপ্রবাসী সাজু আহমদ ফেসবুকে এলাকার একটি বিষয় নিয়ে পোস্ট দেন। ওই বিষয় নিয়ে গ্রামের এক যুবকের সঙ্গে তাঁর কথা–কাটাকাটি হয়। এ নিয়ে দুই পক্ষের মধ্যে বিরোধের সৃষ্টি হয়। সামাজিকভাবে দুই পক্ষের মধ্যে বিরোধ নিষ্পত্তির উদ্যোগ নেওয়া হয়।আজ সকালে এলাকার গণ্যমান্য ব্যক্তিরা দুই পক্ষের মধ্যে চলা বিরোধ নিষ্পত্তি করে দেন। পরে বিকেলে দুই পক্ষের লোকজনের মধ্যে আবার বাগ্‌বিতণ্ডা শুরু হলে দেশীয় অস্ত্র নিয়ে দুই পক্ষ সংঘর্ষে জড়িয়ে পড়ে। এতে উভয় পক্ষের ১৫ জন আহত হন। এ বিষয়ে বিয়ানীবাজার থানার ভারপ্রাপ্ত কর্মকর্তা দেবদুলাল ধর বলেন, এ ঘটনায় কোনো পক্ষ অভিযোগ করেনি। পুলিশ দুই পক্ষের সংঘর্ষের খবর শুনে ঘটনাস্থলে গিয়ে পরিস্থিতি নিয়ন্ত্রণে আনে।