কুষ্টিয়ার কুমারখালীতে এক অবসরপ্রাপ্ত সেনাসদস্যের বাড়ি থেকে ৮০ হাজার টাকা ও প্রায় সাড়ে তিন ভরি স্বর্ণালংকার চুরি গেছে। আজ রোববার দুপুরে উপজেলার ভালুকা পূর্বপাড়ার মজিবুর রহমানের বাড়িতে এ ঘটনা ঘটে।ক্ষতিগ্রস্ত পরিবারের দাবি, দুপুরে প্রায় দেড় ঘণ্টা টানা বৃষ্টি পড়ছিল। এ সময় বাড়িতেও কেউ ছিলেন না। এ অবস্থায় চোরেরা তাঁদের বাড়িতে হানা দেয়।মজিবুর রহমানের স্ত্রী রেখা খাতুন বলেন, তাঁর অষ্টম শ্রেণিতে পড়ুয়া ছেলে সকালে স্কুলে গিয়েছিল। তিনি দুপুর ১২টার দিকে গিয়েছিলেন মায়ের বাড়ি। আর তাঁর স্বামী গিয়েছিলেন ইউনিয়ন ভূমি কার্যালয়ে। দুপুরে প্রায় একটানা দেড় ঘণ্টা বৃষ্টি হচ্ছিল। এরপর বেলা দুইটার দিকে বাড়ি ফিরে ঘরের দরজা, আলমারি ও ড্রয়ারের তালা ভাঙা দেখতে পান। ঘরের আসবাবগুলো ছিল এলোমেলো। পরে খুঁজে দেখেন ঘরে থাকা পেঁয়াজ বিক্রির ৮০ হাজার টাকা ও আনুমানিক সাড়ে তিন ভরি স্বর্ণালংকার নেই।মজিবুর রহমান বলেন, নির্মাণাধীন পাকা বাড়ির গেটের ওপরের ফাঁকা অংশ দিয়ে চোরেরা ভেতরে ঢোকে। ঝুম বৃষ্টিতে আশপাশের লোকজনও বাড়ির ভেতরে ছিলেন। কেউ বিষয়টি টের পাননি। তিনি এ ঘটনায় থানায় মামলা করবেন।পান্টি পুলিশ ক্যাম্পের ইনচার্জ (এসআই) মো. খসরু আলম জানান, চুরির ঘটনাটি তিনি শুনেছেন। লিখিত অভিযোগ পেলে ব্যবস্থা নেওয়া হবে।