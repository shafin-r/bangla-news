নীলফামারীর সৈয়দপুরে বিটুমিন তৈরির কারখানায় অগ্নিকাণ্ডের ঘটনা ঘটেছে। গতকাল শনিবার রাত সাড়ে ১০টার দিকে উপজেলা কামারপুকুর ইউনিয়নের ধলাগাছ মতির মোড় এলাকায় এ ঘটনা ঘটে। খবর পেয়ে ফায়ার সার্ভিসের তিনটি ইউনিট প্রায় দেড় ঘণ্টার প্রচেষ্টায় আগুন নিয়ন্ত্রণে আনে।কারখানা ও স্থানীয় সূত্রে জানা যায়, এম আর আর কনস্ট্রাকশনের বিটুমিন তৈরির কারখানার ব্রয়লার থেকে আগুনের সূত্রপাত হয়। সেই আগুন মুহূর্তের মধ্যে ছড়িয়ে পড়ে কারখানার ভেতরে। এতে কারখানার মূল্যবান মেশিন, কপার কোয়েল ও কারখানার ভেতরে একটি ঘর পুড়ে গেছে।নীলফামারী ফায়ার সার্ভিস ও সিভিল ডিফেন্সের উপসহকারী পরিচালক এনামুল হক বলেন, খবর পেয়ে ফায়ার সার্ভিসের তিনটি ইউনিট ঘটনাস্থলে গিয়ে স্থানীয় মানুষের সহযোগিতায় প্রায় দেড় ঘণ্টা চেষ্টা চালিয়ে আগুন নেভায়। তবে প্রাথমিকভাবে আগুনের সূত্রপাত ও ক্ষতির পরিমাণ তদন্ত ছাড়া বলা যাচ্ছে না।