চট্টগ্রামের রাউজানে ঘর থেকে ১০০ ফুট দূরের হালদা নদীর সংযুক্ত একটি খাল থেকে স্থানীয় বাসিন্দারা নিখোঁজ এক কিশোরের লাশ উদ্ধার করেছেন। গতকাল সোমবার রাত নয়টার দিকে উপজেলার উরকিরচর ইউনিয়নের ৭ নম্বর ওয়ার্ডের মইশকরম গ্রাম থেকে উপুড় হয়ে ভাসমান অবস্থায় তার লাশ উদ্ধার করা হয়। নিহত কিশোরের নাম মুহাম্মদ সাইফুল (১৬)। সে ওই এলাকার আবদুল হাকিমের ছেলে। সে স্থানীয় একটি মুদিদোকানে কর্মচারী হিসেবে কাজ করত বলে জানায় পরিবার। পরিবারের সদস্যরা জানান, সোমবার সন্ধ্যায় ঘর থেকে হাতজাল নিয়ে মাছ ধরার জন্য খালে নামে সাইফুল। এর পর থেকে তার খোঁজ পাচ্ছিল না পরিবার।পরিবারের সদস্যরা সম্ভাব্য সব জায়গা খোঁজাখুঁজি করেও সন্ধান পাননি। রাত নয়টার পর ওই কিশোরের বসতঘর থেকে অন্তত ১০০ ফুট দূরত্বে হালদা নদীর সংযুক্ত একটি ছোট খালে তার মরদেহ দেখতে পান স্থানীয় লোকজন। পরে খবর দেওয়া হলে পুলিশ এসে লাশের সুরতহাল প্রতিবেদন করে। তবে পরিবারের অভিযোগ না থাকায় বিনা ময়নাতদন্তে তার লাশ পরিবারের কাছে হস্তান্তর করে পুলিশ।স্থানীয় ইউপি সদস্য মুহাম্মদ সাজ্জাদ শাহ বলেন, ওই কিশোরের নাক দিয়ে রক্ত ঝরছিল। তাই প্রশাসনকে জানানো হয়েছিল। পুলিশ অনুমতি দেওয়ায় রাতেই জানাজা শেষে তাকে স্থানীয় কবরস্থানে দাফন করা হয়।রাউজানের পূর্ব গুজরা পুলিশ তদন্ত কেন্দ্রের উপপরিদর্শক (এসআই) মুহাম্মদ আরিফ আজ মঙ্গলবার সকালে প্রথম আলোকে বলেন, পরিবারের সদস্যরা জানান, খালে মাছ ধরতে নেমে ডুবে মারা যেতে পারে ওই কিশোর। পরিবারের অভিযোগ না থাকায় বিনা ময়নাতদন্তে তার লাশ দাফনের অনুমতি দেওয়া হয়।