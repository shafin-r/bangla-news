চট্টগ্রামের রাঙ্গুনিয়ায় ঘরে ঢুকে এক দম্পতিকে কুপিয়ে হত্যা করেছে সন্ত্রাসীরা। নিহতরা হলেন আমির হোসেন (৬৫) ও তাঁর স্ত্রী জুলেখা বেগম (৫৫)। তাঁর পরিবারের ওপর হামলা করে সন্ত্রাসীরা। গতকাল সোমবার রাত ১০টার দিকে উপজেলার সরফভাটা ইউনিয়নের ছৈয়দুরখীল গ্রামে এ ঘটনা ঘটে। এ ঘটনায় গুরুতর আহত আমির হোসেন আজ মঙ্গলবার চট্টগ্রাম মেডিকেল কলেজ হাসপাতালে মারা যান। তাঁদের ছেলে জসিম উদ্দিন (৩৫) বর্তমানে হাসপাতালে চিকিৎসাধীন।আমির হোসেন পেশায় একজন কৃষক। স্থানীয় ইউপি সদস্য আবদুল মোনাফ জানান, রাতে ধারালো অস্ত্র ও আগ্নেয়াস্ত্র হাতে একদল সন্ত্রাসী আমির হোসেনের বাড়িতে ঢুকে তাঁর ওপর অতর্কিত হামলা করে। তাকে বাঁচাতে স্ত্রী ও ছেলে এগিয়ে এলে তাঁদেরও কুপিয়ে জখম করা হয়। পরে স্থানীয় লোকজন উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁদের চট্টগ্রাম মেডিকেল কলেজ হাসপাতালে পাঠিয়ে দেন। সেখানে আজ সকালে আমির হোসেন ও পরে দুপুরের দিকে জুলেখা বেগম চিকিৎসাধীন অবস্থায় মারা যান।স্থানীয় লোকজনের সঙ্গে কথা বলে জানা গেছে, নিহত আমির হোসেনের ছেলে সাইফুল আলম উকিল আহমদ হত্যা মামলার প্রধান আসামি। এ ঘটনায় ২০১৮ সালে পুলিশ অস্ত্রসহ গ্রেপ্তার করেছিল তাঁকে। উকিল আহমদ তোফায়েল আহমদের বড় ভাই। এলাকায় তোফায়েলের নেতৃত্বে একটি সন্ত্রাসী বাহিনী রয়েছে বলে জানা গেছে। উকিল আহমদ হত্যাকাণ্ডের জের ধরেই এ ঘটনা ঘটেছে বলে স্থানীয় লোকজনের ধারণা।সরফভাটা ইউপি চেয়ারম্যান শেখ ফরিদ উদ্দিন চৌধুরী বলেন, দীর্ঘদিন ধরে সরফভাটার চিহ্নিত কিছু সন্ত্রাসী গ্রুপের কারণে এলাকার আইনশৃঙ্খলা পরিস্থিতি চরম অবনতি হয়েছে। তারা চাঁদা আদায়, ডাকাতি এবং হত্যাকাণ্ডের ঘটনা ঘটিয়ে চলেছে। প্রশাসনকে বারবার অবহিত করার পরও তারা ধরাছোঁয়ার বাইরে থেকে যাচ্ছে।এ ব্যাপারে দক্ষিণ রাঙ্গুনিয়া থানার উপপরিদর্শক (এসআই) মো. মোবারক প্রথম আলোকে বলেন, সন্ত্রাসীরা পূর্ববিরোধের জেরে হত্যাকাণ্ড ঘটিয়েছে বলে ধারণা করা হচ্ছে। পাহাড়ি এলাকা হওয়ায় সেখানে সন্ত্রাসীদের আনাগোনা বেশি। পুলিশ জড়িত ব্যক্তিদের ধরতে অভিযান চালাচ্ছে।