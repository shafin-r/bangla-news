কুষ্টিয়ার কুমারখালী উপজেলায় ইসলামী ব্যাংকের এজেন্ট ব্যাংকিং শাখায় জানালার গ্রিল ও ভল্টের তালা ভেঙে ৫ লাখ ২৭ হাজার টাকা চুরির অভিযোগ পাওয়া গেছে। ঘটনার পর সিসিটিভি ক্যামেরার ডিভিআর খুলে নিয়ে গেছে দুর্বৃত্তরা।গতকাল মঙ্গলবার রাতের কোনো এক সময় উপজেলার নন্দলালপুর ইউনিয়নের আলাউদ্দিন নগর এলাকায় এজেন্ট ব্যাংকিং শাখায় এ ঘটনা ঘটে। পুলিশ চুরির ঘটনাটিকে রহস্যজনক বলছে। এ ঘটনায় থানায় মামলার প্রস্তুতি নিচ্ছেন এজেন্ট ব্যাংকিং শাখা ইনচার্জ শামসুল আলম। শামসুল আলম প্রথম আলোকে বলেন, আজ বুধবার সকাল ৯টার দিকে ব্যাংকে এসে দেখেন, জানালার গ্রিল কাটা ও ভল্টের তালা ভাঙা। ভল্টে রাখা ৫ লাখ ২৭ হাজার ৬৮৬ টাকা নেই। আলমারি অগোছালো। সিসিটিভি ক্যামেরার ডিভিয়ারও নেই। তাঁর দাবি, রাতের কোনো এক সময় চুরির ঘটনা ঘটেছে। তিনি থানায় মামলার প্রস্তুতি নিচ্ছেন।কুমারখালী থানার ভারপ্রাপ্ত কর্মকর্তা (ওসি) আকিবুল ইসলাম প্রথম আলোকে বলেন, চুরির ঘটনাটিকে রহস্যজনক মনে হচ্ছে। তিনি ঘটনাস্থল পরিদর্শন করেছেন। ঊর্ধ্বতন কর্মকর্তারাও ঘটনাস্থল পরিদর্শন করেছেন। ঘটনাটি তদন্ত করা হচ্ছে। ওসি আরও বলেন, একটি জানালার গ্রিল কাটা দেখা গেছে। ভল্টের তালা ভাঙা ও আলমারি অগোছালো ছিল। এখনো লিখিত অভিযোগ পাওয়া যায়নি। পেলে আইনগত ব্যবস্থা নেওয়া হবে
 
