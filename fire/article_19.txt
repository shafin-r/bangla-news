রাজধানীর পুরান ঢাকার ধোলাইখালে বেসরকারি মিউচুয়াল ট্রাস্ট ব্যাংকে লাগা আগুন প্রায় সোয়া এক ঘণ্টা পর নিয়ন্ত্রণে এসেছে। আজ শনিবার সকাল ১০টা ৪০ মিনিটে আগুন লাগে। ১ ঘণ্টা ১৭ মিনিট পর বেলা ১১টা ৫৭ মিনিটে আগুন নিয়ন্ত্রণে আনে ফায়ার সার্ভিস। ফায়ার সার্ভিস সদর দপ্তরের নিয়ন্ত্রণকক্ষের কর্মকর্তা লিমা খানম বলেন, ধোলাইখাল এলাকার চারতলা একটি ভবনের দ্বিতীয় তলায় মিউচুয়াল ট্রাস্ট ব্যাংকের একটি শাখায় আগুন লাগে। প্রথমে দুটি ইউনিট ঘটনাস্থলে যায়। পরে আরও তিনটি ইউনিট সেখানে যোগ দেয়।আগুনের সূত্রপাত কীভাবে, প্রাথমিকভাবে তা জানা যায়নি। ক্ষয়ক্ষতির পরিমাণ এই প্রতিবেদন লেখা পর্যন্ত জানায়নি ফায়ার সার্ভিস।