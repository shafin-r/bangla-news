অবৈধভাবে ভিজিএফের চাল কেনা–বেচা নিয়ে বগুড়ার শেরপুরে দুই পক্ষের সংঘর্ষে অন্তত ৬ জন আহত হয়েছেন। গতকাল রোববার দিবাগত রাত ১০টার দিকে শেরপুর পৌর শহরের নয়াপাড়া মহল্লায় এ ঘটনা ঘটে। পরে পরিস্থিতি নিয়ন্ত্রণের জন্য ঘটনাস্থলে পুলিশ মোতায়েন করা হয়।আহত ব্যক্তিদের প্রথমে চিকিৎসার জন্য উপজেলা স্বাস্থ্য কমপ্লেক্সে নেওয়া হয়। পরে উন্নত চিকিৎসার জন্য মো. রিগান ও শুকুর আলী নামের দুই ব্যক্তিকে ওই রাতেই বগুড়া শহীদ জিয়াউর রহমান মেডিকেল কলেজ হাসপাতালে স্থানান্তর করা হয়। এ ছাড়া মো. আলম, নজরুল ইসলাম, আসাদুল ইসলাম ও মো. মন্টুকে প্রাথমিক চিকিৎসা শেষে বাড়ি পাঠানো হয়েছে।আহত নজরুল ইসলাম প্রথম আলোকে বলেন, গতকাল শেরপুর পৌরসভায় ঈদুল আজহা উপলক্ষে শহরের বিভিন্ন মহল্লার দুস্থদের নামে বরাদ্দ করা ভিজিএফ চাল বিতরণ করে পৌর কর্তৃপক্ষ। যাঁরা এসব চাল পেয়েছেন, তাঁদের থেকে প্রায় ৭০০ কেজি কিনে নেন তাঁর ছেলের সাব্বির, ছেলের বন্ধু রিয়াদ ও তাঁর (নজরুল) আত্মীয় মো. আলম। আবার এই তিনজনের কাছে এসব চাল ৩৪ টাকা দরে কিনে নেন মো. রিগান নামের আরেক ব্যক্তি। কিন্তু ওই দিন রাতেই রিগান কেজিপ্রতি ২ টাকা কমিয়ে ৩২ টাকা দিতে চান। এ নিয়ে কথা–কাটাকাটির একপর্যায়ে গতকাল রাত সাড়ে আটটার দিকে নয়াপাড়া মহল্লায় দুজনের মধ্যে মারামারির ঘটনা ঘটে। বগুড়া শহীদ জিয়াউর রহমান মেডিকেল কলেজ হাসপাতালে চিকিৎসাধীন মো. রিগানের ভাই মো. হৃদয় অভিযোগ করেন, সাব্বিরই তাঁদের কাছে প্রতি কেজি চাল ৩২ টাকায় বিক্রি করেছিলেন। তাঁদের কথামতো বাড়তি ৩৪ টাকা হিসাবে না দেওয়ায় সাব্বির তাঁর লোকজন নিয়ে হামলা চালিয়েছেন। এ প্রসঙ্গে শেরপুর থানার ভারপ্রাপ্ত কর্মকর্তা (ওসি) রেজাউল করিম বলেন, এ ঘটনায় থানায় কোনো লিখিত অভিযোগ পাওয়া যায়নি। অভিযোগ পেলে আইনগত ব্যবস্থা নেওয়া হবে।