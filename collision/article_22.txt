সিলেটে গরুর ঘাস খাওয়া নিয়ে দুই পক্ষের সংঘর্ষে এক ব্যক্তি নিহত হয়েছেন। আজ শুক্রবার দুপুর ১২টার দিকে সদর উপজেলার কান্দির পাড়া গ্রামে এ ঘটনা ঘটে। এ ঘটনায় পুলিশ চারজনকে আটক করেছে।নিহত ব্যক্তির নাম ফকির আলী (৫৫)। তিনি সদর উপজেলার সাহেবের বাজার কান্দির পাড়া গ্রামের বাসিন্দা।পুলিশ ও স্থানীয় সূত্রে জানা গেছে, শুক্রবার দুপুরে সাহেবের বাজার কান্দির পাড়া গ্রামে গুরুর ঘাস খাওয়ানোকে কেন্দ্র করে ফকির আলীর সঙ্গে প্রতিবেশীর কথা–কাটাকাটির ঘটনা ঘটে। এ নিয়ে দুই পক্ষের মধ্যে সংঘর্ষ হলে ফকির আলী আহত হন। পরে তাঁকে উদ্ধার করে সিলেট এম এ জি ওসমানী মেডিকেল কলেজ হাসপাতালে নিয়ে গেলে কর্তব্যরত চিকিৎসক মৃত ঘোষণা করেন। এ ঘটনায় পুলিশ তাৎক্ষণিক অভিযান চালিয়ে চারজনকে আটক করেছে।সিলেট বিমানবন্দর থানার ভারপ্রাপ্ত কর্মকর্তা (ওসি) মোহাম্মদ নুনু মিয়া বলেন, দুই পক্ষের সংঘর্ষে এক ব্যক্তি নিহত হয়েছেন। নিহত ব্যক্তির মরদেহ সিলেট এম এ জি ওসমানী মেডিকেল কলেজের মর্গে রয়েছে। আইনিপ্রক্রিয়া শেষে পরবর্তী সময় লাশ পরিবারের কাছে হস্তান্তর করা হবে।এদিকে সিলেটের জৈন্তাপুর ফিশারিতে অবৈধ বিদ্যুৎ–সংযোগ নিয়ে পাম্প চালাতে গিয়ে এক ব্যবসায়ীর মৃত্যু হয়েছে। শুক্রবার বিকেল চারটার দিকে সিলেট–তামাবিল মহসড়কের পাশে কাটাগাং এলাকার একটি ফিশারি থেকে ফাহাদের লাশ উদ্ধার করা হয়। মারা যাওয়া ফাহাদ আহমদ (৩০) জৈন্তাপুর উপজেলার দরবস্ত ইউনিয়নের কুড়গ্রামের বাসিন্দা।সিলেটের জৈন্তাপুর থানার ভারপ্রাপ্ত কর্মকর্তা (ওসি) মো. তাজুল ইসলাম প্রথম আলোকে বলেন, ফিশারিতে অবৈধভাবে বিদ্যুৎ–সংযোগ নিয়ে পাম্প চালাতে গিয়ে বিদ্যুৎস্পৃষ্ট হয়ে ফাহাদ আহমদের মৃত্যু হয়েছে বলে প্রাথমিকভাবে জানা গেছে। মরদেহের সুরতহাল প্রতিবেদন প্রস্তুত করে সিলেট এম এ জি ওসমানী মেডিকেল কলেজ হাসপাতালে পাঠানো হয়েছে।

