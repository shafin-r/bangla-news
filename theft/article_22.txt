জয়পুরহাটের আক্কেলপুরে সংরক্ষিত নারী আসনের সংসদ সদস্য মাহফুজা সুলতানার বাসায় চুরি হয়েছে। গতকাল রোববার দিবাগত রাতে আক্কেলপুর পৌরশহরের পূর্ব আমুট্ট মহল্লার বাসায় এ চুরির ঘটনা ঘটে। চোরেরা বাসার দ্বিতীয় তলার গ্রিল ভেঙে বাসার ভেতর দ্বিতীয় তলার তিনটি কক্ষ ও নিচতলার দুটি কক্ষে ঢুকে আসবাবপত্র ভেঙে তছনছ করে নগদ টাকা ও স্বর্ণালংকার নিয়ে গেছে।আজ সোমবার সকালে থানা-পুলিশ ও জেলা পুলিশের গোয়েন্দা শাখা (ডিবি) মাহফুজা সুলতানার ওই বাড়ি পরিদর্শন করেছে। পুলিশ চুরির সঙ্গে জড়িত ব্যক্তিদের শনাক্তের চেষ্টা চালাচ্ছে বলে জানিয়েছে।সকাল ১০টায় সংসদ সদস্য মাহফুজা সুলতানার পূর্ব আমুট্ট মহল্লার বাসায় গিয়ে দেখা গেছে, বাসার দ্বিতীয় তলার ব্যালকনির গ্রিল ভাঙা রয়েছে। দ্বিতীয় তলার তিনটি কক্ষের আসবাবপত্র ভাঙা। ঘরের মেঝেতে কাপড়চোপড়সহ অন্যান্য জিনিসপত্র ছড়িয়ে ছিটিয়ে পড়ে আছে। ডিবি পুলিশের পরিদর্শক শাহেদ আল মামুনের নেতৃত্ব ডিবি পুলিশের একটি দল বাড়িটি তখন পরিদর্শন করছিল। থানা-পুলিশ ও সংসদ সদস্যের স্বজনদের সঙ্গে কথা বলে জানা গেছে, মাহফুজা সুলতানা ঢাকায় থাকেন। তিনি তাঁর এক প্রতিবেশীকে বাসা দেখভালের দায়িত্বে রেখেছিলেন। গতকাল রাতে ওই প্রতিবেশীর ছেলে ও ছেলের বউ সংসদ সদস্য মাহফুজা সুলতানার বাড়ির নিচতলার একটি কক্ষে ছিলেন। সকালে তাঁরা স্বামী-স্ত্রী ঘুম থেকে উঠে বাইরে ওয়াশরুমে যাওয়ার চেষ্টা করেন। তখন বাইরে থেকে তাঁদের ঘরের দরজা আটকানো দেখে তাঁরা বিকল্প দরজা দিয়ে বাইরে এসে দেখেন, নিচতলার ঘরের দরজার ছিটকিনি ভাঙা ও ভেতরে আসবাবপত্র তছনছ অবস্থায় রয়েছে। এরপর তাঁরা প্রতিবেশী ও স্বজনদের খবর দেন। প্রতিবেশী ও স্বজনেরা এসে দ্বিতীয় তলার গিয়ে তিনটি কক্ষ ও নিচতলার দুটি কক্ষের আসবাবপত্র ভাঙা ও জিনিসপত্র মেঝেতে ছড়িয়ে ছিটিয়ে পড়ে আছে দেখেন। ব্যালকনির গ্রিল ভাঙা রয়েছে। তাঁরা মুঠোফোনে ভিডিও কলের মাধ্যমে সংসদ সদস্য মাহফুজা সুলতানাকে তাঁর বাসার প্রতিটি কক্ষ ঘুরে দেখান। মাহফুজা সুলতানা তাঁদের নগদ টাকা ও স্বর্ণালংকার খোয়া যাওয়ার কথা জানিয়েছেন। স্থানীয় ওয়ার্ড কাউন্সিলর আসিফ হোসেন বলেন, ‘বাসায় দ্বিতীয় তলার একটি কক্ষের আলমারিতে এক লাখ টাকা ও দুই ভরি স্বর্ণালংকার এবং নিচতলায় তাঁর ছেলের কক্ষে ১ লাখ ৭০ হাজার টাকা থাকার কথা সংসদ সদস্য মাহফুজা সুলতানা আমাকে জানিয়েছিলেন। আমরা সেই টাকা ও স্বর্ণালংকার পাইনি। থানা-পুলিশ ও ডিবি পুলিশ ঘটনাস্থলে এসেছিল। সংসদ সদস্যের ছেলে ঢাকা থেকে বাড়ির উদ্দেশে রওনা দিয়েছেন। তিনি বাড়িতে আসার পর খোয়া যাওয়া মালামালের প্রকৃত তথ্য জানা যাবে।’যোগাযোগ করা হলে মাহফুজা সুলতানা মুঠোফোনে প্রথম আলোকে বলেন, ‘চোরেরা নিচতলার দুটি ও দ্বিতীয় তলার তিনটি কক্ষের আসবাবপত্র তছনছ করেছে। বাসায় ল্যাপটপ, নগদ টাকা ও স্বর্ণালংকারসহ মূল্যবান অনেক জিনিসপত্র ছিল। বাসা থেকে কী জিনিস চুরি হয়েছে, তা এখন নিশ্চিত করে বলা যাচ্ছে না। আমার ছেলে বাসায় যাচ্ছে। সে বাসায় গিয়ে দেখে আইনগত পদক্ষেপ নেবে।’ডিবি পুলিশের পরিদর্শক শাহেদ আল মামুন বলেন, ‘আমরা চুরির রহস্য উদ্‌ঘাটনে কাজ করছি।’ আক্কেলপুর থানার ভারপ্রাপ্ত কর্মকর্তা নয়ন হোসেন বলেন, চুরির ঘটনায় এখনো কেউ অভিযোগ করেনি। তবে পুলিশ রহস্য উদ্‌ঘাটনে তৎপরতা চালাচ্ছে।

