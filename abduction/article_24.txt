রংপুর সরকারি কলেজের এক শিক্ষার্থীকে অপহরণ করে চাঁদা দাবির অভিযোগে মহানগর ছাত্রলীগের নেতাসহ তিনজনকে গ্রেপ্তার করে কারাগারে পাঠানো হয়েছে। গত শুক্রবার মহানগর পুলিশের পরশুরাম থানায় মামলা হলেও বিষয়টি আজ রোববার জানাজানি হয়। তবে ছাত্রলীগের পক্ষ থেকে অভিযুক্ত ব্যক্তিদের বিরুদ্ধে এখনো কোনো ব্যবস্থা নেওয়া হয়নি।গ্রেপ্তার তিনজন হলেন রংপুর মহানগর ছাত্রলীগের সাংগঠনিক সম্পাদক ও নগরের জলছত্র এলাকার বাসিন্দা প্রিতম হাসান (২৩), তাঁর সহযোগী নগরের কুকরুল আগারপাড়া এলাকার বাসিন্দা রেজাউল করিম (৩২) ও নগরের উত্তর নীলকণ্ঠ এলাকার বাসিন্দা জাহেদুল আলম (২৭)।অপহরণের শিকার ওই তরুণের নাম জনি কুমার রায় (২৫)। গাইবান্ধার সুন্দরগঞ্জ উপজেলার উজান বোচাগাড়ির বাসিন্দা জনি রংপুর সরকারি কলেজে ইংরেজি বিভাগের চতুর্থ বর্ষের শিক্ষার্থী। শহরের কলেজ রোডের চারতলা এলাকায় একটি আবাসিক মেসে থেকে লেখাপড়া করেন তিনি।মামলার এজাহারে বলা হয়েছে, গত ৪ এপ্রিল সন্ধ্যা সাড়ে সাতটার দিকে অজ্ঞাত একটি মোবাইল নম্বর থেকে কল করে কাজের কথা বলে তাঁকে শহরের জুম্মাপাড়ায় মিঠু হোটেলের গলিতে যেতে বলা হয়। সেখানে যাওয়ার পর রিকশায় করে তাঁকে নগরের কুকরুল এলাকার একটি মাঠে নিয়ে ভয়ভীতি দেখিয়ে টাকা দাবি করা হয়। তিনি টাকা দিতে অস্বীকার করলে তাঁকে এলোপাতাড়িভাবে কিল, ঘুষি ও লাথি দেন অপহরণকারীরা। একপর্যায়ে গলা কেটে হত্যা করে পানিতে ফেলে দেওয়ার হুমকি দেয় দুর্বৃত্তরা। এ সময় তাঁর চিৎকারে আশপাশের লোকজন ছুটে এলে অপহরণকারীরা পালিয়ে যায়। স্থানীয়রা ৯৯৯ নম্বরে ফোন করলে ঘটনাস্থলে পুলিশ গিয়ে অপহৃত শিক্ষার্থীকে উদ্ধার করে রংপুর মেডিকেলে নিয়ে প্রাথমিক চিকিৎসা দেয়। এরপর পুলিশ অভিযান চালিয়ে ওই এলাকা থেকে ছাত্রলীগ নেতা প্রিতম হাসান এবং তাঁর সহযোগী রেজাউল করিম ও জাহেদুল আলমকে গ্রেপ্তার করে।প্রিতম হাসানের মহানগর ছাত্রলীগের সাংগঠনিক সম্পাদক পদে থাকার সত্যতা নিশ্চিত করেছেন রংপুর মহানগর ছাত্রলীগের সভাপতি শাহজানুর ইসলাম। তিনি মুঠোফোনে প্রথম আলোকে বলেন, ‘আমি রংপুরের বাইরে আছি। তবে ঘটনাটি শুনেছি। পুরো বিষয়টি সংগঠনের পক্ষ থেকে তদন্ত করার পর সিদ্ধান্ত নেওয়া হবে।’রংপুর মেট্রোপলিটন পুলিশের পরশুরাম থানার ভারপ্রাপ্ত কর্মকর্তা (ওসি) হোসেন আলী আজ সকালে প্রথম আলোকে বলেন, এ বিষয়ে ভুক্তভোগী বাদী হয়ে শুক্রবার মামলা করেছেন। গ্রেপ্তার আসামিদের ওই দিন বিকেলে আদালতের মাধ্যমে জেলহাজতে পাঠানো হয়েছে।