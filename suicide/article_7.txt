চট্টগ্রামের সাতকানিয়ায় শ্বশুরবাড়ি থেকে এক গৃহবধূর ঝুলন্ত লাশ উদ্ধার করেছে পুলিশ। আজ শনিবার সকালে শ্বশুরবাড়িতে নিজ কক্ষে ফ্যানের সঙ্গে গলায় ফাঁস লাগানো অবস্থায় তাঁর লাশ উদ্ধার করা হয়।পরিবারের অভিযোগ, ব্যক্তিগত কিছু ছবি ইন্টারনেটে ছড়িয়ে দেওয়ার ভয় দেখিয়ে এক যুবক দীর্ঘদিন ধরে ওই গৃহবধূকে হয়রানি করে আসছিলেন। এতে মানসিকভাবে ভেঙে পড়ে ওই গৃহবধূ আত্মহত্যা করেছেন।প্রায় ১০ বছর আগে ওই নারীর সঙ্গে এক প্রবাসীর বিয়ে হয়। তাঁর আট বছর বয়সী একটি ছেলে ও চার বছর বয়সী একটি মেয়ে রয়েছে। নিহত গৃহবধূর বাবা প্রথম আলোকে বলেন, বিয়ের আগে উপজেলার মাদার্শা এলাকার আবদুর রহিম নামের এক যুবকের সঙ্গে তাঁর মেয়ের পরিচয় ছিল। বিয়ের পর থেকে আবদুর রহিম তাঁর মেয়ের ব্যক্তিগত কিছু ছবি ইন্টারনেটে ছড়িয়ে দেওয়ার ভয় দেখিয়ে কয়েক দফায় টাকাপয়সা ও স্বর্ণালংকার হাতিয়ে নেন। এর পরও স্বজনদের এসব ব্যক্তিগত ছবি পাঠিয়ে হয়রানি করে আসছিলেন। এর জের ধরে মানসিক যন্ত্রণা থেকে তাঁর মেয়ে আত্মহত্যা করেছেন।অভিযুক্ত আবদুর রহিম সৌদি আরবে থাকায় অভিযোগের বিষয়ে তাঁর বক্তব্য জানা সম্ভব হয়নি। সাতকানিয়া থানার পরিদর্শক (তদন্ত) মো. আতাউল হক চৌধুরী প্রথম আলোকে বলেন, লাশ উদ্ধারের পর ময়নাতদন্তের জন্য চট্টগ্রাম মেডিকেল কলেজের মর্গে পাঠানো হয়েছে। স্বজনদের সঙ্গে কথা বলে মনে হয়েছে, ব্যক্তিগত ছবি ছড়িয়ে দেওয়ার ভয় থেকে ওই নারী আত্মহত্যা করেছেন। বিষয়টি তদন্ত করে দেখা হবে।