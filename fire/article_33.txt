খাগড়াছড়ির দীঘিনালা উপজেলায় আগুনে পুড়ে ছাই হয়ে গেছে ২১টি দোকানঘর। আজ মঙ্গলবার দুপুরে উপজেলার মেরুং ইউনিয়নের কাঁঠালবাগান এলাকায় এ ঘটনা ঘটে।ফায়ার সার্ভিস সূত্রে জানা গেছে, দুপুর সাড়ে ১২টায় একটি দোকানঘর থেকে ইজিবাইকের ব্যাটারিতে চার্জ দেওয়ার সময় বৈদ্যুতিক শর্টসার্কিট থেকে আগুনের সূত্রপাত হয়। পরে আগুন চারপাশের দোকানে ছড়িয়ে পড়ে। খবর পেয়ে ফায়ার সার্ভিসের দুটি ইউনিটের চেষ্টায় দুই ঘণ্টা পর আগুন নিয়ন্ত্রণে আসে।স্থানীয় মেরুং ইউনিয়ন পরিষদের চেয়ারম্যান মাহমুদা বেগম বলেন, পুড়ে যাওয়া দোকানঘরের একটিতে এক ব্যবসায়ীর প্রায় ১০ লাখ টাকার ফুলঝাড়ু মজুত ছিল। সব কটি ফুলঝাড়ু পুড়ে গেছে। অন্য দোকানগুলোও একইভাবে ক্ষতিগ্রস্ত হয়েছে।দীঘিনালা ফায়ার সার্ভিসের সহকারী স্টেশন কর্মকর্তা রুবেল ত্রিপুরা বলেন, বৈদ্যুতিক শর্টসার্কিট থেকে আগুনের সূত্রপাত হয়েছে। ঘটনাস্থলের আশপাশে পানি না থাকায় দূর থেকে পানি এনে আগুন নিয়ন্ত্রণে এনেছে ফায়ার সার্ভিস। আগুনে সব মিলিয়ে প্রায় দুই কোটি টাকার ক্ষয়ক্ষতি হয়েছে।