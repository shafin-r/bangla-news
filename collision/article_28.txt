চট্টগ্রামে সমুদ্রসৈকতে বেড়াতে এসে দুই পক্ষের মধ্যে সংঘর্ষে একজন নিহত হয়েছেন। তাঁর নাম মনিরুজ্জামান (২৫)। আজ রোববার ভোর সাড়ে চারটার দিকে নগরের পতেঙ্গা থানার সমুদ্রসৈকত এলাকার গোল চত্বরে এই ঘটনা ঘটে।পুলিশ বলছে, মোটরসাইকেলের সাইলেন্সার পাইপের বিকট হর্নের শব্দকে কেন্দ্র করে দুই পক্ষের মধ্যে মারামারির সূত্রপাত হয়। এ ঘটনায় চারজনকে আটক করে জিজ্ঞাসাবাদ করছে পুলিশ। তাঁরা হলেন শাহরিয়ার আহমেদ, তাহরিয়ার আহমেদ, মারুফ চৌধুরী ও জুবায়ের বাসার।পতেঙ্গা থানার ভারপ্রাপ্ত কর্মকর্তা (ওসি) কবিরুল ইসলাম আজ সকালে প্রথম আলোকে বলেন, ভোর সাড়ে চারটার দিকে পতেঙ্গা সমুদ্রসৈকতে বেড়াতে আসা দুই পক্ষের মধ্যে মোটরসাইকেলের হর্ন দেওয়াকে কেন্দ্র করে কথা-কাটাকাটি হয়।একপর্যায়ে দুই পক্ষ মারামারিতে জড়িয়ে পড়ে। এতে গুরুতর আহত দুজনকে চট্টগ্রাম মেডিকেল কলেজ হাসপাতালে নিয়ে যাওয়া হয়। সেখানে চিকিৎসক মনিরুজ্জামানকে মৃত ঘোষণা করেন। তিনি একটি পোশাক কারখানায় কাজ করতেন। আহত আরেকজন মোহাম্মদ রায়হান হাসপাতালে চিকিৎসাধীন রয়েছেন।ওসি আরও বলেন, এ ঘটনায় জড়িত থাকা সন্দেহে চারজনকে আটক করে জিজ্ঞাসাবাদ করা হচ্ছে। লাশ ময়নাতদন্তের জন্য চট্টগ্রাম মেডিকেল কলেজের মর্গে পাঠানো হয়েছে। এ ঘটনায় থানায় মামলার প্রস্তুতি চলছে।