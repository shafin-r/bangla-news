২০১১ সালের এপ্রিল মাসের একদিন। ওভাল অফিসে অস্থিরভাবে পায়চারি করছেন তৎকালীন মার্কিন প্রেসিডেন্ট বারাক ওবামা। অপেক্ষায় আছেন মার্কিন কেন্দ্রীয় তদন্ত সংস্থা সিআইএর পরিচালক লিওন পানেত্তা কখন আসবেন। খুব জরুরি বিষয়ে তাঁদের আলোচনা প্রয়োজন। পানেত্তা যখন এসে পৌঁছালেন, প্রেসিডেন্টের চোখেমুখে তখনো অবিশ্বাসের ছাপ। আল–কায়েদার প্রধান ওসামা বিন লাদেন কোথায় আছেন, সেই খবর নাকি নিশ্চিত হওয়া গেছে!এক দশক ধরে মার্কিন গোয়েন্দারা হন্যে হয়ে খুঁজছেন জঙ্গি সংগঠনটির প্রধানকে। কিন্তু খুব বেশি অগ্রগতি ছিল না। তাঁদের চোখে ২০০১ সালের ১১ সেপ্টেম্বর যুক্তরাষ্ট্রের টুইন টাওয়ারে যে সন্ত্রাসী হামলার ঘটনা ঘটেছিল, তার মূল কারিগর ওসামা বিন লাদেন। অথচ এক দশক ধরে সেই ওসামা লাপাত্তা!পানেত্তা ওভাল অফিসে এসেছেন সিআইএর ‘বিন লাদেন’ টিমের দুজন দক্ষ গোয়েন্দাকে সঙ্গে করে। তাঁদের একজন সংস্থাটির শীর্ষ বিশ্লেষক। তিনি ‘জন’ নামে পরিচিত। এক দশক ধরে তিনি ওসামার অবস্থান শনাক্ত করার কাজ করে যাচ্ছিলেন। আরেকজন দুঁদে গোয়েন্দা। তাঁদের এই আলোচনায় প্রেসিডেন্ট ওবামার সঙ্গে রয়েছেন তাঁর জাতীয় নিরাপত্তা উপদেষ্টার ডেপুটি টমাস ডনিলন।ওভাল অফিসের এই গোপন আলোচনায় স্থান পেয়েছেন ‘আহমেদ আল–কুয়েতি’ নামের এক ব্যক্তি। ‘রিভার্স ইঞ্জিনিয়ারিং’ নামের বিশেষ কৌশল খাটিয়ে ওই ব্যক্তি ও পাকিস্তানের অ্যাবোটাবাদে তাঁর বাড়ির আঙিনার সন্দেহজনক ব্যক্তির গতিবিধি শনাক্তের বিষয়টি প্রেসিডেন্টের কাছে তুলে ধরছেন গোয়েন্দারা।পানেত্তা অ্যাবোটাবাদের ওই বাড়িকে উত্তর ভার্জিনিয়া শহরতলির একটি বাড়ির সঙ্গে তুলনা করেন। ওই বাড়ির আঙিনা আশপাশের অন্য বাড়ির আঙিনার তুলনায় আট গুণ বড়। এর চারপাশের সীমানা দেয়াল অস্বাভাবিক উঁচু। এর ওপরে কাঁটাতারের বেড়া। বাড়ির পাশ এমনকি ওপর থেকেও ভেতরে দেখার কোনো সুযোগ নেই। বাড়ির জানালাগুলোও প্রতিফলনযুক্ত কাচে বা বিশেষ রঙে তৈরি।টুইন টাওয়ারে হামলার পর মার্কিন গোয়ান্দারা যখন আল–কায়েদা প্রধানকে পাকড়াওয়ের চিন্তা করছিলেন, তখন থেকেই ওসামা বিন লাদেন ছবি তোলা ছেড়ে দিয়েছিলেন। তাই তাঁর সাম্প্রতিক চেহারা সম্পর্কে খুব বেশি ধারণা ছিল না গোয়েন্দাদের। ওবামাও জানতেন সে কথা।গোয়েন্দাদের ধারণা ছিল, লাদেন হয়তো কোনো পাহাড় বা গুহায় লুকিয়ে থাকতে পারেন। কিন্তু তাঁকে এ ধরনের লোকজনসহ বাড়িতে পাওয়া যাবে, তা অনেকের কাছে অনেক আশ্চর্যের ঠেকতে শুরু করে। তবে গোয়েন্দাদের কথা শুনে ওই বাড়িতে ওসামা লুকিয়ে থাকতে পারেন, সে বিষয়ে খুব বেশি আশাবাদী হতে পারেননি প্রেসিডেন্ট। তবে তিনি পানেত্তাকে বিষয়টি খোঁজখবর করে নিশ্চিত হতে বললেন।পানেত্তা ও তাঁর সংস্থা এ নিয়ে কাজ শুরু করে দেন। তাঁরা দেখতে পান, অ্যাবোটাবাদের ওই বাড়িতে লুকিয়ে থাকা লোকজনের মধ্যে নিয়মিত একজন কেবল বাইরে আসেন। পশতু পোশাক ও টুপি পরা লোকটি প্রতিদিন দেয়ালের চারপাশ দিয়ে হাঁটাহাঁটি করেন।আকাশ থেকে ক্যামেরার মাধ্যমে ওই ব্যক্তির ছবিও সংগ্রহ করে ফেলে গোয়েন্দারা। কিন্তু সে ছবিতে তাঁর চেহারা স্পষ্ট বোঝা যায় না। তাঁকে লম্বা ও পাতলা দেখায়। গোয়েন্দারা তাঁর নাম দেন ‘পেসার’। কিন্তু এই পেসারই যে তাঁদের কাঙ্ক্ষিত ওসামা বিন লাদেন তা কিছুতেই নিশ্চিত হওয়া যাচ্ছিল না।