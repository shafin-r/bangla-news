আগামী মাসে দুটি টেস্ট খেলতে পাকিস্তান সফরে যাবে বাংলাদেশ। এই সিরিজে বাঁহাতি পেসার শাহিন আফ্রিদিকে বিশ্রাম দিতে পারে পাকিস্তান। টি-টোয়েন্টি বিশ্বকাপের পর আফ্রিদির বিরুদ্ধে কোচ ও ম্যানেজমেন্টের সঙ্গে দুর্ব্যবহারের অভিযোগ জমা পড়েছে পাকিস্তান ক্রিকেট বোর্ডে (পিসিবি)। এ বিষয়ে কঠোর ব্যবস্থা নেওয়া হতে পারে। আফ্রিদিকে বাংলাদেশ সিরিজ থেকে তাঁকে বাদ দেওয়ার সম্ভাবনার কথা জানিয়েছে পাকিস্তানের গণমাধ্যম।আফ্রিদি যে কোচের সঙ্গে অসদাচরণ করেছেন, সেটিও আজ সামনে এসেছে। ঘটনার পর সংশ্লিষ্ট কোচের কাছে ক্ষমাও চেয়েছেন তিনি। তবে টিম ম্যানেজমেন্টের পক্ষ থেকে কোনো ব্যবস্থা না নেওয়ায় অসন্তুষ্ট হয়েছে পিসিবি।পাকিস্তানের টি-টোয়েন্টি বিশ্বকাপ-ব্যর্থতা (প্রথম পর্ব থেকে বাদ) ও সংশ্লিষ্ট বিষয়াদি নিয়ে পিসিবি চেয়ারম্যান মহসিন নাকভির কাছে প্রতিবেদন দিয়েছেন প্রধান কোচ গ্যারি কারস্টেন ও সহকারী কোচ আজহার মেহমুদ। সেখানে উঠে আসে সাম্প্রতিক সফরে কোচ ও ম্যানেজমেন্টের সঙ্গে আফ্রিদির দুর্ব্যবহারের ঘটনা। এ নিয়ে বুধবার সংবাদ প্রকাশ করে পাকিস্তানের বিভিন্ন গণমাধ্যম। টিম ম্যানেজমেন্টের একাধিক সূত্রের বরাতে গতকাল জিও নিউজ ঘটনার বিস্তারিত প্রকাশ করে। খবরে জানা যায়, আফ্রিদি ব্যাটিং কোচ মোহাম্মদ ইউসুফের সঙ্গে বিতণ্ডায় জড়িয়েছিলেন। ঘটনাটি ছিল মে মাসে পাকিস্তানের ইংল্যান্ড সফরে। হেডিংলিতে পাকিস্তানের নেট অনুশীলনে আফ্রিদিকে বারবার ‘নো’ বল করতে দেখে তাঁকে সতর্ক হতে বলেন ইউসুফ। আফ্রিদি তাতে কর্ণপাত না করলে ইউসুফ তাঁকে বারবার একই সতর্কতা দিতে থাকেন। সূত্র ঘটনার বর্ণনা দিয়ে বলে, ‘আফ্রিদি রেগে গিয়ে ইউসুফকে বলেন, আমাকে আমার কাজ করতে দিন। আপনি আপনার কাজ করুন।’ জবাবে ইউসুফ বলেন, কোচ হিসেবে তিনি নিজের কাজটিই করছেন। এ নিয়ে দুজনের বাক্যবিনিময়ে পরিস্থিতি উত্তপ্ত হয়ে ওঠে।পরে দলের সিনিয়র ম্যানেজার ওয়াহাব রিয়াজ আফ্রিদিকে তাঁর আচরণের জন্য তিরস্কার করেন এবং দলের সবার সামনে ইউসুফের কাছে ক্ষমা চাইতে বলেন। ‘এটা আসলে হুট করে উত্তেজনা তৈরির মুহূর্ত, যা সাধারণভাবেই ঘটে। বিষয়টা ওখানেই শেষ হয়ে গিয়েছিল’, মন্তব্য সূত্রটির। ক্রিকেট পাকিস্তান জানিয়েছে, আফ্রিদির আচরণে কোচ ও বোর্ড কর্মকর্তারা হতাশ। এর পরিপ্রেক্ষিতে তাঁর বিরুদ্ধে কঠোর ব্যবস্থা নেওয়া হতে পারে। দলের মধ্যে শৃঙ্খলা নিশ্চিতের দায়িত্ব ছিল ম্যানেজার ও সিনিয়র ম্যানেজারের। এরই মধ্যে এই দুই পদ থেকে মনসুর রানা ও ওয়াহাব রিয়াজকে সরিয়ে দেওয়া হয়েছে। আফ্রিদির অসদাচরণে কেন কোনো ব্যবস্থা নেওয়া হয়নি, এটি তদন্ত করে দেখা হবে বলে জানিয়েছে একটি সূত্র।সূত্রটি আরও জানায়, আগামী মাসে বাংলাদেশের বিপক্ষে টেস্ট সিরিজে আফ্রিদিকে না–ও বিবেচনা করা হতে পারে। তাঁর সঙ্গে আরও দু-তিনজন সিনিয়রকেও বিশ্রাম দেওয়ার সম্ভাবনা আছে। তাঁদের জায়গায় সুযোগ পাবেন ঘরোয়া ক্রিকেটের পারফরমাররা। সিরিজের আগে রাওয়ালপিন্ডিতে ক্যাম্প করবে পাকিস্তান দল।
বাংলাদেশ-পাকিস্তান দুই টেস্ট সিরিজের প্রথমটি শুরু হবে ২১ আগস্ট রাওয়ালপিন্ডিতে, পরেরটি ৩০ আগস্ট করাচিতে।

