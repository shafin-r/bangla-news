চাকরিতে আবেদনের বয়সসীমা স্থায়ীভাবে বাড়িয়ে ৩৫ বছর করার দাবিতে কাফনের কাপড় পরে মিছিল করেছেন আন্দোলনকারীরা। এর আগে জামিনে মুক্তি পাওয়া ১২ আন্দোলনকারীকে ফুলের মালা দিয়ে বরণ করে নেন তাঁরা।আজ রোববার রাত পৌনে নয়টার দিকে ঢাকা বিশ্ববিদ্যালয়ের রাজু ভাস্কর্যের পাদদেশে জামিনে মুক্তি পাওয়া আন্দোলনকারীদের ফুলের মালা দিয়ে বরণ করে নেওয়া হয়, তারপর বের করা হয় মিছিল। গতকাল শনিবার রাত থেকে সেখানে ‘আমরণ গণ–অনশন’ কর্মসূচি পালন করছেন আন্দোলকারীরা। ‘চাকরিতে আবেদনের বয়সসীমা ৩৫ প্রত্যাশী সমন্বয় পরিষদ’–এর ব্যানারে এ কর্মসূচি চলছে।এর আগে গতকাল বিকেলে মিছিল নিয়ে গণভবনের উদ্দেশে যাত্রা করেন আন্দোলনকারীরা। পথে শাহবাগে জাতীয় জাদুঘরের সামনে পুলিশের বাধার মুখে পড়েন তাঁরা। সেখান থেকে ডজনখানেক আন্দোলনকারীকে আটক করে শাহবাগ থানার পুলিশ। তাঁদের ছেড়ে দিতে রাত ১০টা পর্যন্ত সময় বেঁধে দিয়ে রাজু ভাস্কর্যের পাদদেশে অবস্থান নেন আন্দোলনকারীরা।সময় বেঁধে দিয়েও গতকাল কোনো সাড়া পাননি আন্দোলনকারীরা। উল্টো এদিন রাতেই শাহবাগ থানায় একটি মামলা করে পুলিশ। ‘অবৈধভাবে সড়ক অবরোধ, অগ্নিসংযোগ ও সরকারি কাজে বাধা দেওয়ার’ অভিযোগে করা ওই মামলায় আন্দোলনকারী ১৪ জনের নাম উল্লেখসহ অজ্ঞাতনামা আরও ৪০০ থেকে ৫০০ জনকে আসামি করা হয়। মামলায় ১২ জনকে গ্রেপ্তার দেখানো হয়।মামলার পর গতকাল মধ্যরাতে রাজু ভাস্কর্যের পাদদেশে অবস্থান কর্মসূচি থেকে গণ–অনশন কর্মসূচির ঘোষণা দেন চাকরিতে আবেদনের বয়সসীমা ৩৫–প্রত্যাশী সমন্বয় পরিষদের আহ্বায়ক ও সাবেক ছাত্রলীগ নেতা শরিফুল হাসান। পুলিশের করা মামলায় আজ দুপুরে আটক ১২ জনকে জামিনের আদেশ দেন ঢাকার চিফ মেট্রোপলিটন ম্যাজিস্ট্রেট (সিএমএম) আদালতের ম্যাজিস্ট্রেট মাহবুব আহমেদ।জামিনে মুক্ত আন্দোলনকারীদের বরণের পর আজ রাতে শরিফুল হাসান সাংবাদিকদের বলেন, আন্দোলনকারীদের বিরুদ্ধে করা মিথ্যা মামলা অবিলম্বে প্রত্যাহার করতে হবে। চাকরিতে প্রবেশের বয়সসীমা ৩৫ বছর করার বিষয়ে দ্রুত প্রজ্ঞাপন জারি করতে হবে। দাবি আদায় না হওয়া পর্যন্ত তাঁদের ধারাবাহিক আন্দোলন-কর্মসূচি চলবে।