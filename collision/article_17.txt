ময়মনসিংহের নান্দাইলে বীজতলার আল বাঁধা নিয়ে চাচাতো ভাইয়ের হামলায় এক তরুণ নিহত হয়েছেন। গুরুতর আহত হয়েছেন নিহত তরুণের ভাই ও বাবা। আজ বুধবার সকাল সাতটার দিকে উপজেলার খারুয়া ইউনিয়নের টাওয়াইল মাটিকাটা গ্রামে এ ঘটনা ঘটে।নিহত লাল মিয়া (২৮) ওই গ্রামের সিরাজ উদ্দিন ওরফে চেচু মিয়ার ছেলে। আহত দুজনকে পাশের গফরগাঁও উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় পুলিশ এক নারীকে আটক করেছে।টাওয়াইল মাটিকাটা গ্রামটি নান্দাইল উপজেলা সদর থেকে প্রায় ১৮ কিলোমিটার দূরে পশ্চিম-দক্ষিণ দিকে গফরগাঁও উপজেলার কাছাকাছি অবস্থিত।থানা–পুলিশ ও স্থানীয় সূত্রে জানা যায়, টাওয়াইল মাটিকাটা গ্রামে দুই ভাই সিরাজ উদ্দিন (৫৫) ও গিয়াস উদ্দিনের (৬০) মধ্যে জমির ভাগাভাগি নিয়ে বিরোধ চলে আসছে। আজ সকালে সিরাজ উদ্দিনের দুই ছেলে লাল মিয়া (২৮) ও সাইফুল ইসলাম (১৮) বিরোধপূর্ণ জমিতে বীজতলার আল বাঁধতে যান। ওই খবর পেয়ে সেখানে পৌঁছান গিয়াস উদ্দিনের দুই ছেলে নবী হোসেন (২৭) ও মিজান মিয়া (১৮)। তাঁরা বীজতলায় আল বাঁধতে বাধা দেন। এ নিয়ে দুই পক্ষের মধ্যে কথা-কাটাকাটি ও হাতাহাতির ঘটনা ঘটে।একপর্যায়ে নবী হোসেন ও মিজান মিয়া বাড়ি থেকে ধারালো অস্ত্র এনে লাল মিয়া ও সাইফুলের ওপর হামলা চালান। ছেলেদের ওপর হামলার খবর সেখানে যান সিরাজ উদ্দিন। প্রতিপক্ষের হামলায় বাবাসহ তিনজন গুরুতর আহত হন। স্থানীয় লোকজন তাঁদের উদ্ধার করে পাশের গফরগাঁও উপজেলা স্বাস্থ্য কমপ্লেক্সে নিয়ে যান। হাসপাতালের জরুরি বিভাগে কর্তব্যরত চিকিৎসক উন্নত চিকিৎসার জন্য লাল মিয়াকে ময়মনসিংহ মেডিকেল কলেজ হাসপাতালে নেওয়ার পরামর্শ দেন। ময়মনসিংহে নেওয়ার সময় পথিমধ্যে লাল মিয়ার মৃত্যু হয়।খবর পেয়ে নান্দাইল মডেল থানার পুলিশ ঘটনাস্থলে যায়। এদিকে লাল মিয়ার মৃত্যুর সংবাদ গ্রামে পৌঁছার পর অভিযুক্ত ব্যক্তিরা বাড়ি ছেড়ে পালিয়ে যান।এ বিষয়ে নান্দাইল মডেল থানার ভারপ্রাপ্ত কর্মকর্তা (ওসি) আবদুল মজিদ বলেন, এক ব্যক্তি নিহত হওয়ার সংবাদ পেয়েছেন। এ ঘটনায় পুলিশ এক নারীকে আটক করেছে। অভিযুক্ত অন্যদের আটকের চেষ্টা চলছে।

