পুলিশের অ্যান্টি টেররিজম ইউনিটের (এটিইউ) প্রধান হিসেবে যোগ দিয়েছেন অতিরিক্ত পুলিশ মহাপরিদর্শক এস এম রুহুল আমিন। আজ বুধবার তিনি দায়িত্ব গ্রহণ করেন।
এক সংবাদ বিজ্ঞপ্তিতে এটিইউ এ তথ্য জানিয়েছে।এস এম রুহুল আমিন পুলিশ সদর দপ্তরে অতিরিক্ত আইজিপি (লজিস্টিকস অ্যান্ড অ্যাসেট অ্যাকুইজিশন) হিসেবে কর্মরত ছিলেন। বর্তমান এটিইউ প্রধান কামরুল আহসানের স্থলাভিষিক্ত হলেন তিনি।এস এম রুহুল আমিন ঢাকা বিশ্ববিদ্যালয়ের আন্তর্জাতিক সম্পর্ক বিভাগ থেকে স্নাতকোত্তর ডিগ্রি অর্জন করেন। তিনি ১২তম বিসিএস ব্যাচের পুলিশ ক্যাডারে প্রথম হন। গোপালগঞ্জে জন্মগ্রহণ করা রুহুল আমিন ১৯৯১ সালে সহকারী পুলিশ সুপার (এএসপি) হিসেবে বাংলাদেশ পুলিশে যোগ দেন। এএসপি হিসেবে পুলিশ সদর দপ্তর, দিনাজপুর, রাঙামাটি, কুমিল্লা এবং অতিরিক্ত পুলিশ সুপার হিসেবে সিলেট, ৭–এপিবিএন, পুলিশ স্টাফ কলেজ, ঢাকা ও নওগাঁয় কর্মরত ছিলেন তিনি। এ ছাড়া তিনি রাজবাড়ী, ঝালকাঠি ও সিলেটের পুলিশ সুপার হিসেবে এবং চট্টগ্রাম মহানগর পুলিশের উপ–পুলিশ কমিশনার হিসেবে দায়িত্ব পালন করেছেন।রুহুল আমিন অতিরিক্ত উপমহাপরিদর্শক হিসেবে পুলিশের চট্টগ্রাম রেঞ্জে দায়িত্ব পালন করেন। ডিআইজি হিসেবে তিনি রেলওয়ে রেঞ্জ, ঢাকা, বরিশাল মহানগর পুলিশ কমিশনার, পুলিশ সদর দপ্তরের ডিআইজি মিডিয়া অ্যান্ড প্ল্যানিং এবং হিউম্যান রিসোর্স হিসেবে দায়িত্ব পালন করেছেন। তিনি যুক্তরাষ্ট্র, চীন, ইতালি, ফিলিপাইন, শ্রীলঙ্কা, সিঙ্গাপুরসহ বিভিন্ন দেশে পেশাগত উচ্চতর প্রশিক্ষণ নিয়েছেন। জাতিসংঘ শান্তিরক্ষা মিশনেও গুরুত্বপূর্ণ দায়িত্ব পালন করেছেন তিনি।