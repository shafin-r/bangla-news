রংপুরের বদরগঞ্জ উপজেলায় ঘরের ভেতরে বজ্রপাত থেকে আগুন লেগে মালামালসহ আসবাব পুড়ে যাওয়ার ঘটনা ঘটেছে। আজ মঙ্গলবার ভোরে উপজেলার দামোদরপুর ইউনিয়নের মোস্তফাপুর বকশীপাড়া গ্রামে এ ঘটনা ঘটে।দামোদরপুর ইউনিয়ন পরিষদের চেয়ারম্যান শেখ আবু বক্কর সিদ্দিক বিষয়টি নিশ্চিত করে বলেন, বজ্রপাতে ঘরে আগুন লেগে মালামাল পুড়ে যাওয়ার ঘটনা সঠিক। ক্ষতিগ্রস্ত পরিবারকে সহায়তা করা হবে।ক্ষতিগ্রস্ত গৃহকর্তা মহুবার হোসেন (৪৪) বলেন, গতকাল ঈদের দিন রাতের খাবার খেয়ে স্ত্রী ও সন্তানদের নিয়ে টিনের চালার ঘরে ঘুমিয়ে পড়েন। আজ ভোরের দিকে বৃষ্টির সঙ্গে ব্যাপক বজ্রপাত শুরু হয়। একপর্যায়ে বিদ্যুৎ চমকানোর সঙ্গে সঙ্গে টিনের চালার ফাঁক দিয়ে ঘরের ভেতরে থাকা বৈদ্যুতিক সুইচবোর্ডে আগুন লেগে যায়। এরপর শিশুসন্তানদের কোলে নিয়ে দ্রুত স্বামী-স্ত্রী ঘর থেকে বেরিয়ে চিৎকার শুরু করেন। ব্যাপক মেঘ ঢাকায় প্রতিবেশীরা ভয়ে ঘর থেকে বেরুতে পারছিলেন না। একপর্যায়ে প্রতিবেশী কয়েকজন ঝুঁকি নিয়ে বেরিয়ে ঘরের ভেতরের আগুন নেভান।মহুবার হোসেন দাবি করেন, বজ্রপাতের আগুনে তাঁর ঘরে থাকা চার হাজার টাকা, পরনের জামাকাপড়, চাল-ডাল, চৌকিসহ মালামাল পুড়ে গেছে। তিনি বলেন, ‘মুই গরিব মানুষ। মানুষের বাড়িত কাজ কাম করি খাও। চরক পড়িয়া (বজ্রপাতে) ঘরের সউগ কিছু পোড়া গেইছে। এ্যালা ঘরোত খাবার কিছু নাই। খুব বিপোদোত পলছি।’রংপুর আবহাওয়া কার্যালয়ের আবহাওয়াবিদ মোস্তাফিজার রহমান মুঠোফোনে বলেন, বজ্রপাতে বৈদ্যুতিক তারের নেগেটিভ-পজিটিভের  সঙ্গে সংযোগ হয়ে ঘরের সুইচবোর্ডে আগুন লাগা স্বাভাবিক। তিনি বলেন কয়েক দিন ধরে রংপুরে অস্বাভাবিকভাবে বজ্রসহ বৃষ্টি হচ্ছে। এ সময় ঘরের সব দরজা-জানালা বন্ধ রাখার পরামর্শ দেন তিনি।

