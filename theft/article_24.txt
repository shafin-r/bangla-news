রাজধানীর অন্যতম বড় বিপণিবিতান বসুন্ধরা সিটিতে ক্রেতা সেজে আইফোন চুরির অভিযোগে মো. রাসেল প্রকাশ ওরফে সাগর (২৮) নামের এক যুবককে গ্রেপ্তার করা হয়েছে। গতকাল বৃহস্পতিবার বিপণিবিতানের ভূগর্ভস্থ তলার (বেজমেন্ট) একটি দোকান থেকে তাঁকে গ্রেপ্তার করা হয়।আজ শুক্রবার তেজগাঁও থানার ভারপ্রাপ্ত কর্মকর্তা (ওসি) মোহাম্মদ মহসিন প্রথম আলোক বলেন, গ্রেপ্তার রাসেল শুধু আইফোন চুরি করেন। পরে তা বিভিন্ন দোকানে বিক্রি করে দেন। তাঁর মূল লক্ষ্য বসুন্ধরা শপিং মলের মুঠোফোনের দোকানগুলো।ওসি মোহাম্মদ মহসিন আরও বলেন, বসুন্ধরা শপিং মলের মুঠোফোনের দোকানগুলোতে ফোনও প্রচুর থাকে, আবার ভিড়ও থাকে। এমন ভিড়ে ক্রেতা সেজে দোকানে ঢোকেন রাসেল। এরপর অন্য ক্রেতার চাপে বিক্রয়কর্মী একটু অন্যমনস্ক হলেই আইফোন নিয়ে পালিয়ে যান তিনি। গতকালও ক্রেতা সেজে অ্যাপল গ্যাজেট নামের একটি দোকান থেকে কৌশলে আইফোন নিয়ে বেরিয়ে যাওয়ার চেষ্টা করেন রাসেল। কিন্তু বিষয়টি দেখে ফেলেন বিক্রিয়কর্মী। এ সময় তাঁকে আটক করা হয়। তাঁর বিরুদ্ধে অন্তত চারটি দোকানে ক্রেতা সেজে চুরির প্রমাণ মিলেছে বলেও জানান পুলিশের এই কর্মকর্তা।

