পটুয়াখালী-৪ (কলাপাড়া-রাঙ্গাবালী) আসন থেকে নির্বাচিত সংসদ সদস্য মো. মহিববুর রহমান প্রতিমন্ত্রী হিসেবে শপথ নিতে ডাক পাওয়ায় সাগর উপকূলের উপজেলা কলাপাড়ায় আনন্দমিছিল হয়েছে। আনন্দ ভাগাভাগি করতে মিষ্টিও বিতরণ করেছেন আওয়ামী লীগ ও বিভিন্ন অঙ্গসংগঠনের নেতা-কর্মীরা।স্থানীয় সূত্রে জানা গেছে, আজ বৃহস্পতিবার বেলা ১১টায় কলাপাড়া পৌর শহরের কুমারপট্টি এলাকায় আওয়ামী লীগের দলীয় কার্যালয় থেকে মিছিল বের করা হয়। মিছিল থেকে নেতা-কর্মীরা কলাপাড়াবাসীর প্রতি কৃতজ্ঞতা প্রকাশ করেন। এতে কয়েক হাজার নেতা-কর্মী অংশগ্রহণ করেন। গতকাল বুধবার সন্ধ্যায় মো. মহিববুর রহমানের প্রতিমন্ত্রী হিসেবে মন্ত্রিসভায় ডাক পাওয়ার খবরটি কলাপাড়া-রাঙ্গাবালী এলাকার মানুষের মধ্যে ছড়িয়ে পড়লে রাতেই উৎফুল্ল মানুষজন কলাপাড়া পৌর শহরে বাদ্য বাজিয়ে মিছিল করেন। একইভাবে পর্যটনকেন্দ্র কুয়াকাটা, মহিপুর থানা সদর, চাপলী বাজার ও রাঙ্গাবালী উপজেলা সদরে মিছিল করেছেন আওয়ামী লীগের নেতা-কর্মীরা। মহিববুর রহমান দ্বাদশ জাতীয় সংসদ নির্বাচনে সাবেক পানিসম্পদ প্রতিমন্ত্রী ও কলাপাড়া উপজেলা আওয়ামী লীগের সভাপতি মো. মাহবুবুর রহমানকে হারিয়ে দ্বিতীয়বারের মতো সংসদ সদস্য নির্বাচিত হন।  পটুয়াখালী-৪ আসন থেকে মো. মহিববুর রহমান একাদশ জাতীয় সংসদ নির্বাচনে আওয়ামী লীগের প্রার্থী হিসেবে প্রথম সংসদ সদস্য নির্বাচিত হন। একাদশ সংসদে তিনি প্রতিরক্ষা মন্ত্রণালয়সম্পর্কিত সংসদীয় স্থায়ী কমিটির সদস্য ছিলেন। ছাত্রজীবনে তিনি ঢাকা বিশ্ববিদ্যালয়ের জসীম উদ্দিন হল শাখা ছাত্রলীগের প্রতিষ্ঠাতা সভাপতি এবং পরবর্তী সময়ে তিনি যুবলীগ কেন্দ্রীয় কমিটির সম্পাদকমণ্ডলীর সদস্য ছিলেন। মহিববুর রহমান কলাপাড়া উপজেলার ধুলাসার ইউনিয়নের ধুলাসার গ্রামের বাসিন্দা। তিনি তাঁর বাবার নামে প্রতিষ্ঠিত আলহাজ জালাল উদ্দিন ডিগ্রি কলেজের অধ্যক্ষ হিসেবে দায়িত্ব পালন করে অবসর গ্রহণ করেন। 