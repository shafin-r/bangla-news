চট্টগ্রামের আনোয়ারা উপজেলায় সিএনজিচালিত একটি অটোরিকশা উল্টে এক ব্যক্তি নিহত হয়েছেন। আহত হয়েছেন আরও পাঁচজন। আজ শনিবার বেলা ১১টায় আনোয়ারা-বরকল সড়কের শোলকাটা এলাকায় এ ঘটনা ঘটে।নিহত ব্যক্তির নাম আবু ছৈয়দ (৫০)। তিনি উপজেলার বরুমচড়া এলাকার বাসিন্দা ও বারশত ইউনিয়নের দুধকুমড়া জামে মসজিদের ইমাম ছিলেন। দুর্ঘটনার পর আহত অবস্থায় চট্টগ্রাম মেডিকেল কলেজ হাসপাতালে ভর্তি করা হয় আবু ছৈয়দকে। সেখানে চিকিৎসাধীন অবস্থায় তিনি মারা যান।আহত ব্যক্তিরা হলেন গুলতাজ বেগম (৬০), রুজি আক্তার (৩৫), সুলতানা (১০), নুর জাহান (৭০) ও মো. হাসান (১৯)। তাঁদের আনোয়ারা স্বাস্থ্য কমপ্লেক্সে ভর্তি করা হয়েছে।আনোয়ারা থানার ভারপ্রাপ্ত কর্মকর্তা সোহেল আহমেদ বলেন, দুর্ঘটনাকবলিত অটোরিকশাটি পুলিশ জব্দ করেছে।