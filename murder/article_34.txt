চট্টগ্রাম নগরে নিখোঁজের চার দিন পর এক ব্যবসায়ীর মরদেহ উদ্ধার করেছে পুলিশ। আজ শুক্রবার বেলা তিনটার দিকে হালিশহর বসুন্ধরা আবাসিক এলাকা জাহানারা ম্যানশনের নিচতলার একটি গুদাম থেকে তাঁর মরদেহ উদ্ধার করা হয়। নিহত ব্যবসায়ীর নাম মো. মোতালেব। তাঁর বয়স আনুমানিক ৩৫ থেকে ৩৭ বলে জানিয়েছে পুলিশ। তিনি কুমিল্লা জেলার বাসিন্দা। পুলিশ জানায়, গত সোমবার বাসা থেকে বেরিয়ে যান মো. মোতালেব। এ নিয়ে গত বুধবার তাঁর পরিবারের পক্ষ থেকে হালিশহর থানায় একটি নিখোঁজ ডায়েরি করা হয়। এর দুই দিন পর আজ তাঁর লাশ উদ্ধার করা হয়েছে। জাহানারা ম্যানশনের নিচতলায় মোতালেবের দুটি দোকান রয়েছে। একই এলাকায় তাঁর নিজ ভাইয়ের ভবনের পরিবার নিয়ে থাকতেন তিনি। নিখোঁজ ডায়েরির তদন্তকারী কর্মকর্তা উপপরিদর্শক কোহিনূর ইসলাম বলেন, ১০ জুন ঘর থেকে বেরিয়ে আর ঘরে ফেরেননি মোতালেব। খোঁজাখুঁজি করে তাঁকে না পেয়ে বুধবার থানায় একটি নিখোঁজ ডায়েরি করা হয়। এরপর আজ সকালে খবর পেয়ে তাঁকে গুদাম থেকে উদ্ধার করা হয়। স্থানীয় লোকজনের বরাত দিয়ে পুলিশ জানায়, জাহানারা ভবনের নিচতলার একটি কক্ষ গুদাম হিসেবে ব্যবহার করা হতো। সেখান থেকে দুর্গন্ধ বের হলে ভবনের বাসিন্দারা সেখানে ঢুকে মোতালেবের লাশ দেখতে পান। পরে জরুরি সেবা ৯৯৯-এ ফোন করলে পুলিশ ঘটনাস্থলে যায়। জানতে চাইলে হালিশহর থানার পরিদর্শক (তদন্ত) মোজাহেদুল হাসান প্রথম আলোকে বলেন, লাশ উদ্ধারের পর ময়নাতদন্তের জন্য চট্টগ্রাম মেডিকেল কলেজ হাসপাতালে পাঠানো হচ্ছে। বিস্তারিত ময়নাতদন্তের পর বলা যাবে।