রাশিয়ার সশস্ত্র ভাড়াটে ভাগনার বাহিনীকে ‘সন্ত্রাসী সংগঠন’ আখ্যা দিয়ে নিষিদ্ধ করতে যাচ্ছে যুক্তরাজ্য। দেশটির প্রতিরক্ষামন্ত্রী গ্রান্ট শাপস গতকাল বুধবার এ কথা নিশ্চিত করেছেন। এ দিকে যুক্তরাজ্যের সংবাদমাধ্যম দ্য গার্ডিয়ান–এর এক প্রতিবেদনে বলা হয়েছে, এ নিয়ে একটি খসড়া গতকাল পার্লামেন্টে (৬ সেপ্টেম্বর) তোলার কথা। কোনো সংগঠন সন্ত্রাসী কাজে লিপ্ত হলে সেটিকে সন্ত্রাসবাদ আইন ২০০০-এর অধীনে দেশটি ‘সন্ত্রাসী’ হিসেবে আখ্যা দিতে পারে।দেশটির স্বরাষ্ট্রমন্ত্রী সুয়েলা ব্রেভারম্যানের উদ্ধৃতি দিয়ে এএফপি জানিয়েছে, ভাগনার একটি সহিংস ও ধ্বংসাত্মক গোষ্ঠী। ভ্লাদিমির পুতিনের সামরিক হাতিয়ার হিসেবে কাজ করেছে তারা। পুতিনের শাসনব্যবস্থা যে দানবকে সৃষ্টি করেছে, সময় এসেছে এর ভবিষ্যৎ নিয়ে চিন্তা করা। ক্রেমলিনের রাজনৈতিক লক্ষ্য পূরণে ভাগনারের অস্থিতিশীল কর্মকাণ্ড বৈশ্বিক নিরাপত্তায় হুমকি।