যুক্তরাষ্ট্রের ওয়ার্ল্ড ট্রেড সেন্টারে ২০০১ সালের ১১ সেপ্টেম্বরের সন্ত্রাসী হামলায় নিহত আরও দুই ব্যক্তির পরিচয় শনাক্ত করা হয়েছে।যুক্তরাষ্ট্রের ইতিহাসের ভয়াবহতম এই সন্ত্রাসী হামলার ২২তম বার্ষিকী আজ সোমবার। হামলার ২২তম বার্ষিকীর কয়েক দিন আগে এই ঘটনায় নিহত আরও দুজন শনাক্ত হলেন।হামলায় নিহত আরও দুজন শনাক্ত হওয়ার তথ্য জানিয়ে একটি সংবাদ বিজ্ঞপ্তি দিয়েছে নিউইয়র্ক সিটি মেয়রের কার্যালয়।সংবাদ বিজ্ঞপ্তিতে বলা হয়, প্রধান চিকিৎসা পরীক্ষকের কার্যালয় একজন পুরুষ ও একজন নারীকে শনাক্ত করেছে। এ নিয়ে শনাক্ত হওয়া ব্যক্তির সংখ্যা দাঁড়াল ১ হাজার ৬৪৯। উদ্ধার হওয়া দেহাবশেষের উন্নত ডিএনএ পরীক্ষার মাধ্যমে এই দুজনকে শনাক্ত করা হয় বলে সংবাদ বিজ্ঞপ্তিতে উল্লেখ করা হয়।নিউইয়র্ক সিটি মেয়রের কার্যালয় বলেছে, পরিবারের অনুরোধের পরিপ্রেক্ষিতে নতুন করে শনাক্ত দুই ভুক্তভোগীর নাম-পরিচয় তারা গোপন রেখেছে।মেয়রের কার্যালয়ের সংবাদ বিজ্ঞপ্তির তথ্য অনুসারে, ২০২১ সালের সেপ্টেম্বরের পর এই প্রথম এই ঘটনায় নিহত দুজনের পরিচয় শনাক্ত হলো। সংবাদ বিজ্ঞপ্তিতে বলা হয়, ২০০১ সালে উদ্ধার হওয়া দেহাবশেষের ডিএনএ পরীক্ষার মাধ্যমে পুরুষ ব্যক্তিকে শনাক্ত করা হয়। আর ২০০১, ২০০৬ ও ২০১৩ সালে উদ্ধার হওয়া দেহাবশেষের ডিএনএ পরীক্ষার মাধ্যমে নারীকে শনাক্ত করা হয়।ওয়ার্ল্ড ট্রেড সেন্টারে সন্ত্রাসী হামলার ঘটনায় মোট ২ হাজার ৭৫৩ জনের নিখোঁজ হওয়ার তথ্য পাওয়া যায়। তাদের সবার ক্ষেত্রেই মৃত্যুর সনদ ইস্যু করা হয়। এখনো নিখোঁজ থাকা ব্যক্তিদের শনাক্তে কাজ চলছে। ডিএনএ প্রযুক্তির অনেক অগ্রগতি সত্ত্বেও এই ঘটনায় নিহত প্রায় ৪০ শতাংশ ব্যক্তিকে এখনো শনাক্ত করা যায়নি। ২০০১ সালের ১১ সেপ্টেম্বর আন্তর্জাতিক জঙ্গি সংগঠন আল-কায়েদার ১৯ জন সন্ত্রাসী যাত্রীবাহী চারটি উড়োজাহাজ ছিনতাই করেন। দুটি উড়োজাহাজ দিয়ে হামলা চালানো হয় ওয়ার্ল্ড ট্রেড সেন্টারে (নিউইয়র্কের টুইন টাওয়ার)। এতে ধ্বংস হয়ে যায় টুইন টাওয়ার। নিহত হয় প্রায় তিন হাজার মানুষ। তৃতীয় উড়োজাহাজটি পেন্টাগন ভবনের পশ্চিম অংশে আঘাত হানে। চতুর্থ উড়োজাহাজটি পেনসিলভানিয়ার একটি মাঠে বিধ্বস্ত হয়।

