স্মার্টফোন চুরির ঘটনা বাড়ছে। ফোন চুরি হলে আর্থিক ক্ষতির পাশাপাশি ব্যক্তিগত বা গুরুত্বপূর্ণ তথ্যও হারিয়ে যায়। ফলে বিপাকে পড়েন ব্যবহারকারীরা। আর তাই ফোনে থাকা তথ্যের নিরাপত্তায় অ্যান্ড্রয়েড ফোনে নতুন সুবিধা চালু করতে যাচ্ছে গুগল। এ সুবিধা চালু হলে কৃত্রিম বুদ্ধিমত্তা ব্যবহার করে তিনটি নির্দিষ্ট পরিস্থিতিতে ফোন স্বয়ংক্রিয়ভাবে লক করে দেবে গুগল। ফলে ব্যবহারকারী ছাড়া অন্য কেউ আর ফোনে থাকা তথ্য জানতে পারবেন না। নতুন এ সুবিধা প্রাথমিকভাবে চালু করা হবে ব্রাজিলে।গুগলের তথ্যমতে, নতুন এ সুবিধা চালু হলে কৃত্রিম বুদ্ধিমত্তা (এআই) প্রযুক্তির মাধ্যমে ফোন ব্যবহারে অস্বাভাবিকতা পাওয়া গেলে ফোন স্বয়ংক্রিয়ভাবেই লক হয়ে যাবে। ফলে ফোন হারিয়ে গেলে বা চুরি হলে তা আর ব্যবহার করা যাবে না। এ ছাড়া ফোনের মালিক অন্য অ্যান্ড্রয়েড ফোন থেকেও নিজের ফোনটি লক করতে পারবেন। শুধু তা–ই নয়, ইন্টারনেট সংযোগ ছাড়া দীর্ঘ সময় নির্দিষ্ট স্থানে ফোন অব্যবহৃত রাখা হলেও ফোন লক হয়ে যাবে।গুগল জানিয়েছে যে ব্রাজিলের ব্যবহারকারীরা শিগগিরই এ সুবিধা ব্যবহারের সুযোগ পাবেন। তবে সুবিধাটি পেতে অবশ্যই অ্যান্ড্রয়েড ফোনের অপারেটিং সিস্টেম ১০ বা তার পরবর্তী সংস্করণের হতে হবে। সুবিধাটি প্রথমে ব্রাজিলে চালু হলেও পর্যায়ক্রমে অন্যান্য দেশেও চালু করা হবে।সম্প্রতি ব্রাজিলে ফোন চুরির হার অনেক বেশি বেড়ে যাওয়ায় প্রাথমিকভাবে দেশটিতে এ সুবিধা চালু করা হচ্ছে। ২০২৩ সালের তথ্য অনুসারে, ব্রাজিলে ২০২২ সালের তুলনায় প্রায় ১০ লাখ ফোন বেশি চুরি হয়েছে, যা শতাংশের হিসাবে ১৬ দশমিক ৬ শতাংশ। দেশটির সরকারও গত বছরের ডিসেম্বরে ফোন চুরি নিয়ে অভিযোগ জানাতে ও চুরি হওয়া ফোন ব্লক করতে সেলুলার সার্গো নামের অ্যাপ চালু করে। এ অ্যাপের সাহায্যে এখন পর্যন্ত ৫০ হাজার ফোন ব্লক করা সম্ভব হয়েছে।