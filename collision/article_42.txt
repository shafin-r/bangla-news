মাদারীপুর সদরে কিশোর গ্যাংয়ের দুই পক্ষের সংঘর্ষে পুলিশ কর্মকর্তাসহ উভয় পক্ষের অন্তত ১০ জন আহত হয়েছেন। গতকাল বুধবার সন্ধ্যা সাতটার দিকে শহরের ডিসি ব্রিজ এলাকায় এ ঘটনা ঘটে।আহত ব্যক্তিদের মধ্যে চারজনের পরিচয় জানা গেছে। তাঁরা হলেন সদর মডেল থানার ভারপ্রাপ্ত কর্মকর্তা (ওসি) এ এইচ এম সালাউদ্দিন (৪৫), শকুনি এলাকার মুন্না মুনশি (২৩), জহিরুল সরদার (২২) ও ধনু মোল্লা (২৩)।পুলিশ ও প্রত্যক্ষদর্শীদের সূত্রে জানা গেছে, মাগরিবের নামাজের সময় ডিসি ব্রিজ এলাকায় মুঠোফোনে জোরে কথা বলতে বলতে ইজিবাইক চালাচ্ছিলেন এক চালক। এ সময় কলেজ রোড এলাকার কয়েকজন কিশোর মোটরসাইকেলে এসে ওই চালককে মূল সড়ক থেকে ইজিবাইকটি সরিয়ে নিতে বলেন। এ নিয়ে ওই ইজিবাইকচালক ও এর যাত্রী মো. জাহিদের সঙ্গে মোটরসাইকেল আরোহী কিশোরদের মধ্যে কথা–কাটাকাটি হয়। এর জেরেই সেখানে কলেজ রোড এলাকার ওই কিশোরদের সঙ্গে দেশীয় অস্ত্রশস্ত্র নিয়ে সংঘর্ষে জড়ায় শকুনি এলাকার কিশোর গ্যাংয়ের সদস্যরা। খবর পেয়ে পুলিশ ঘটনাস্থলে পৌঁছে পরিস্থিতি নিয়ন্ত্রণে কয়েকটি ফাঁকা গুলি ছোড়ে। এ সময় পুলিশকে লক্ষ্য করে ইটপাটকেল নিক্ষেপ করলে সদর থানার ওসিসহ উভয় পক্ষের অন্তত ১০ জন আহত হন। আহত ব্যক্তিরা মাদারীপুর ২৫০ শয্যা জেলা হাসপাতালসহ শহরের বিভিন্ন বেসরকারি হাসপাতালে চিকিৎসা নিয়েছেন। এদিকে আবার সংঘর্ষ এড়াতে ডিসি ব্রিজ এলাকায় অতিরিক্ত পুলিশ মোতায়েন করা হয়েছে।প্রত্যক্ষদর্শী আরাফাত হাসান বলেন, ‘দুই পক্ষের লোকজনই বেপরোয়া। তাঁরা প্রথমে ইটপাটকেল নিক্ষেপ করে পাল্টাপাল্টি ধাওয়া দেন। এ সময় বৃষ্টির মতো ইটপাটকেল ছোড়া হচ্ছিল। পরে রামদা, ঢাল, টেঁটা, রড, লাঠি নিয়ে সংঘর্ষে জড়ায় দুই পক্ষের কিশোরেরা। প্রায় এক ঘণ্টা ধরে চলে এ সংঘর্ষ।’জানতে চাইলে মাদারীপুর সদর থানার ভারপ্রাপ্ত কর্মকর্তা (ওসি) এ এইচ এম সালাউদ্দিন প্রথম আলোকে বলেন, শহরের কলেজ রোড ও শকুনি এলাকার কিশোরেরা তুচ্ছ ঘটনায় সংঘর্ষে জড়ায়। এ ঘটনার জড়িত ব্যক্তিদের ধরতে পুলিশের অভিযান চলছে।

