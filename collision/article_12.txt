নরসিংদীর রায়পুরা উপজেলায় ভাইস চেয়ারম্যান প্রার্থী সুমন মিয়া হত্যাকাণ্ডের জেরে দুই পক্ষের সংঘর্ষে একজন গুলিবিদ্ধ হয়েছেন। গতকাল শনিবার বিকেল সাড়ে ৪টা থেকে সন্ধ্যা সাড়ে ৭টা পর্যন্ত পৌরসভার মেথিকান্দা এলাকায় দুই পক্ষের মধ্যে গোলাগুলি ও ককটেল বিস্ফোরণের ঘটনা ঘটে।গুলিবিদ্ধ ব্যক্তির নাম বকুল মিয়া (৪৮)। তিনি রায়পুরা উপজেলার পলাশতলী ইউনিয়নের খাকচক গ্রামের মো. আকবর মিয়ার ছেলে। পুলিশ ও স্থানীয়দের সঙ্গে কথা বলে জানা গেছে, ২২ জুন রায়পুরার চরাঞ্চল পাড়াতলীতে নির্বাচনী প্রচারণায় গিয়ে ভাইস চেয়ারম্যান প্রার্থী আবিদ হাসান ওরফে রুবেলের সমর্থকদের হামলায় নিহত হন আরেক ভাইস চেয়ারম্যান প্রার্থী সুমন মিয়া। ওই এলাকার লেয়াকত আলীর লোকজন নিহত সুমন মিয়ার সমর্থক। অন্যদিকে একই এলাকার হযরত আলীর লোকজন আবিদ হাসানের সমর্থক। হত্যাকাণ্ডের পর থেকেই হযরত আলীর সমর্থকদের সঙ্গে লেয়াকত আলীর সমর্থকদের বিরোধ বাড়ে। এর জেরে গতকাল বিকেলে মেথিকান্দা এলাকার দুই পক্ষের লোকজন সংঘর্ষে জড়িয়ে পড়ে। এ সময় উভয় পক্ষই আগ্নেয়াস্ত্র নিয়ে গোলাগুলি শুরু করে। তারা বেশ কিছু ককটেলের বিস্ফোরণ ঘটায়। সন্ধ্যা ৭টা পর্যন্ত থেমে থেমে এ গোলাগুলির ঘটনা চলে। ৭টার দিকে গুলিবিদ্ধ বকুল মিয়াকে ঘটনাস্থল থেকে উদ্ধার করে রায়পুরা উপজেলা স্বাস্থ্য কমপ্লেক্সে নেওয়া হয়। রায়পুরা উপজেলা স্বাস্থ্য ও পরিবার পরিকল্পনা কর্মকর্তা নুরউদ্দিন খান মো. জাহাঙ্গীর বলেন, গুলিবিদ্ধ বকুল মিয়াকে প্রাথমিক চিকিৎসা দিয়ে উন্নত চিকিৎসার জন্য ঢাকায় পাঠানো হয়েছে। রায়পুরা সার্কেলের সহকারী পুলিশ সুপার আফসান আল আলম বলেন, আধিপত্য বিস্তারকে কেন্দ্র করে দুটি পক্ষের সমর্থকদের মধ্যে সংঘর্ষ হয়েছে। এ সময় বেশ কিছু গুলি ও ককটেল বিস্ফোরণের ঘটনা ঘটে। পরিস্থিতি নিয়ন্ত্রণে রাখতে ওই এলাকায় অতিরিক্ত পুলিশ মোতায়েন করা হয়েছে। আগ্নেয়াস্ত্র উদ্ধারে অভিযান চলছে।