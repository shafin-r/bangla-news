ইংল্যান্ড ফুটবল দল ইউরোয় চ্যাম্পিয়ন হলে দলটিকে ছাদখোলা বাসে সংবর্ধনা দেওয়া হবে। লন্ডনের রাস্তায় প্যারেড শেষে বাকিংহাম প্যালেসে রাজা চার্লসের আতিথেয়তাও পাবে গ্যারেথ সাউথগেটের দল। তার আগে বার্লিনে গিয়ে গ্যালারিতে বসে ইউরোর ফাইনাল দেখবেন যুক্তরাজ্যের প্রধানমন্ত্রী কিয়ার স্টারমার।কখনো ইউরো না জেতা ইংল্যান্ড রোববার শিরোপার লড়াইয়ে নামবে স্পেনের বিপক্ষে। হ্যারি কেইনদের সম্ভাব্য ইউরো–জয় ধরে এরই মধ্যে লন্ডনে প্রস্তুতি চলছে বলে জানিয়েছে ইভনিং স্টান্ডার্ড।ইউরোর গত আসরে রানার্সআপ হওয়া ইংল্যান্ড এবার টানা দ্বিতীয় ফাইনাল খেলবে। গতবার টাইব্রেকারে হৃদয় ভঙ্গ হওয়া ইংলিশরা যদি এবার ট্রফি হাতে তুলতে পারে, দলটিকে নিয়ে ছাদখোলা বাস লন্ডনের গিল্ডহল থেকে বাকিংহাম প্যালেস সড়কে প্রদক্ষিণ করবে। এরপর রাজা চার্লস ও রাজপরিবারের সদস্যরা সাউথগেটদের সঙ্গে দেখা করবেন। এ ছাড়া দুই দিনের উৎসবে ডাউনিং স্ট্রিটে গিয়ে নবনির্বাচিত প্রধানমন্ত্রী স্টারমারের আতিথেয়তাও পাবেন ফুটবল দলের খেলোয়াড়েরা।ফুটবল খেলার জনক হিসেবে খ্যাত ইংল্যান্ড দল বড় টুর্নামেন্টগুলোর মধ্যে এখন পর্যন্ত শুধু ১৯৬৬ বিশ্বকাপই জিতেছে। প্রায় ছয় দশক আগের ওই সময়ে বিশ্বকাপজয়ী দলটি লন্ডনে বাস–ট্যুর দিয়েছিল। সে বার ওয়েম্বলি স্টেডিয়ামে বিশ্বকাপজয়ী ইংল্যান্ড অধিনায়ক ববি মুরের হাতে ট্রফি তুলে দিয়েছিলেন রানী দ্বিতীয় এলিজাবেথ। এবারের ইউরোয় গ্রুপ পর্বে মাত্র এক ম্যাচ জেতা ইংল্যান্ড ফাইনালে উঠেছে বেশ চড়াই–উতরাই পেরিয়ে। শেষ ষোলোয় স্লোভাকিয়াকে ২–১ গোলে হারানোর পর কোয়ার্টার ফাইনালে সুইজারল্যান্ডকে হারায় টাইব্রেকারে। এরপর সেমিফাইনালে নেদারল্যান্ডসকে ২–১ ব্যবধানে হারাতে অপেক্ষা করতে হয় যোগ করা সময়ে ওলি ওয়াটকিনসের গোল পর্যন্ত।বিপরীতে স্পেন এবারের আসরের অন্যতম সেরা দল হিসেবেই শিরোপানির্ধারণী মঞ্চে জায়গা করেছে। গ্রুপ পর্বে তিন ম্যাচের সব কটিতে জেতা ইংল্যান্ড শেষ ষোলোয় জর্জিয়াকে ৪–১, কোয়ার্টার ফাইনালে জার্মানিকে ২–১ এবং সেমিফাইনালে ফ্রান্সকে ২–১ গোলে হারায়। তবে ইউরোয় স্পেনের বিপক্ষে সুখস্মৃতিই আছে ইংল্যান্ডের। ১৯৯৬ ইউরোর কোয়ার্টার ফাইনালে স্পেনকে টাইব্রেকারে হারিয়েছিল ইংল্যান্ড। দুই দলের সর্বশেষ দেখায়ও জিতেছে সাউথগেটের দল। ২০১৮ সালে উয়েফা নেশনস লিগের সেই ম্যাচে ইংল্যান্ড জিতেছিল ৩–২ গোলে।

