গাজীপুর সিটি করপোরেশনের ধীরাশ্রম এলাকায় আগুন লেগে একটি তুলার গুদাম পুড়ে গেছে। গতকাল শনিবার গভীর রাতে এ ঘটনা ঘটে। খবর পেয়ে ফায়ার সার্ভিসের কর্মীরা এসে আগুন নেভান। এতে হতাহতের কোনো ঘটনা ঘটেনি।জয়দেবপুর ফায়ার সার্ভিস ও স্থানীয় সূত্রে জানা যায়, গতকাল রাত দুইটার দিকে ধীরাশ্রম এলাকায় একটি তুলার গুদামে আগুন লাগে। খবর পেয়ে জয়দেবপুর ফায়ার সার্ভিসের দুটি ইউনিটের কর্মীরা ঘটনাস্থলে গিয়ে প্রায় দেড় ঘণ্টার চেষ্টায় আগুন নিয়ন্ত্রণে আনেন। এর আগেই আগুনে টিনশেড গুদামঘর ও তুলা পুড়ে গেছে। বৈদ্যুতিক শর্টসার্কিট থেকে আগুনের সূত্রপাত হয়েছে বলে প্রাথমিকভাবে ধারণা করা হচ্ছে।জয়দেবপুর ফায়ার সার্ভিসের জ্যেষ্ঠ স্টেশন কর্মকর্তা মো. আবদুল সামাদ বলেন, অগ্নিকাণ্ডে তাৎক্ষণিকভাবে ক্ষয়ক্ষতির পরিমাণ জানা যায়নি। এ বিষয়ে তদন্তের পর বলা যাবে।