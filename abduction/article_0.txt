ময়মনসিংহ থেকে অপহৃত অষ্টম শ্রেণির এক কিশোরীকে (১৪) এক সপ্তাহ পর সুনামগঞ্জের বিশ্বম্ভরপুর উপজেলা থেকে উদ্ধার করেছে পুলিশ। বুধবার সকালে অভিযান চালিয়ে বিশ্বম্ভরপুর উপজেলার সলুকাবাদ ইউনিয়নের আক্তাপাড়া গ্রামের ইদ্রিস আলীর বসতঘর থেকে তাকে উদ্ধার করা হয়। বিশ্বম্ভরপুর থানা-পুলিশের সহযোগিতায় এই অভিযান চালান আর্মড পুলিশের (এপিবিএন) মুক্তাগাছা ইউনিটের সদস্যরা। এ সময় অপহরণে যুক্ত ইদ্রিস আলীর ছেলে কামাল হোসেনকে (২০) গ্রেপ্তার করা হয়। পুলিশ জানায়, মেয়েটি ময়মনসিংহ জেলার একটি উপজেলা থেকে গত ৪ জুলাই অপহৃত হয়। পরদিন পরিবারের পক্ষ থেকে থানায় সাধারণ ডায়েরি (জিডি) করা হয়। এরপর জিডির কপি দেওয়া হয় এপবিএনকে। এপিবিএনের মুক্তাগাছা সাইবার জোনের দায়িত্বপ্রাপ্ত কর্মকর্তা সৈয়দ আসাদুজ্জামান জানান, তাঁরা প্রযুক্তির মাধ্যমে নানা স্থানে মেয়েটির খোঁজ করতে থাকেন। সর্বশেষ বিশ্বম্ভরপুরে তার অবস্থান নিশ্চিত হয়ে মঙ্গলবার রাতে সেখানে গিয়ে বিশ্বম্ভরপুর থানা-পুলিশের সহযোগিতায় অভিযান চালান। বুধবার সকাল নয়টার দিকে মেয়েটিকে উদ্ধার এবং কামাল হোসেনকে গ্রেপ্তার করা হয়। বিশ্বম্ভরপুর থানার ভারপ্রাপ্ত কর্মকর্তা শ্যামল বণিক বলেন, ‘আমরা এপিবিএন সদস্যদের প্রয়োজনীয় সহযোগিতা করি এবং অভিযানে অংশ নিই। উদ্ধার হওয়া মেয়েটি এবং গ্রেপ্তার কামাল হোসেনকে ময়মনসিংহে পাঠানো হয়েছে।’