কুড়িগ্রামের চর রাজীবপুর উপজেলায় দলবদ্ধ ধর্ষণের জেরে বিষপানে গৃহবধূর আত্মহত্যার ঘটনায় গ্রেপ্তার দুই আসামিকে জিজ্ঞাসাবাদের জন্য পাঁচ দিনের রিমান্ড চেয়ে আদালতে পাঠিয়েছে পুলিশ। আজ রোববার সকালে তাঁদের কুড়িগ্রাম আদালতে পাঠায় চর রাজীবপুর থানার পুলিশ। চর রাজীবপুর থানার ভারপ্রাপ্ত কর্মকর্তা আশিকুর রহমান প্রথম আলোকে বলেন, ধর্ষণ, দলবদ্ধ ধর্ষণ ও আত্মহত্যার প্ররোচনার ঘটনায় ভুক্তভোগী নারীর মামা গত শুক্রবার রাতে বাদী হয়ে নারী ও শিশু নির্যাতন দমন আইনে থানায় মামলা করেন। মামলার ১২ ঘণ্টার মধ্যে পুলিশ দুই আসামি জয়নাল আবেদীন ও আলম হোসেনকে গ্রেপ্তার করে। প্রাথমিক জিজ্ঞাসাবাদে তাঁরা ঘটনার সঙ্গে সম্পৃক্ততার কথা স্বীকার করেছেন। আজ সকালে তাঁদের পাঁচ দিনের রিমান্ড চেয়ে কুড়িগ্রাম আদালতে পাঠানো হয়েছে। ধার নেওয়া ২০ হাজার টাকা সময়মতো পরিশোধ করতে না পারায় চর রাজীবপুরের জয়নাল, সোলেমান, শুক্কুর ও আলম নামের চার ব্যক্তি এক গৃহবধূকে দুই মাস ধরে ধর্ষণ করেন বলে অভিযোগ করে তাঁর পরিবার। এ ঘটনায় স্থানীয় গণ্যমান্য ব্যক্তিদের কাছে অভিযোগ করেও বিচার পাননি ওই নারী ও তাঁর স্বামী। এরপর অভিমানে স্বামী-স্ত্রী দুজনে ২৪ মে বিকেলে বিষপান করেন। কুড়িগ্রামের চর রাজীবপুর ও জামালপুরের দুটি হাসপাতালে চিকিৎসার জন্য ঘুরে পাঁচ দিন পর ২৯ মে ওই গৃহবধূর মৃত্যু হয়। তাঁর স্বামী বাড়িতে আছেন, তবে তিনি এখনো সুস্থ হননি।