চট্টগ্রামের চন্দনাইশ উপজেলার দোহাজারীর কাঁচাবাজারে প্রতিদিনের মতো সওদা নিয়ে বসেছিলেন তিন দোকানি মো. ফারুক (৩৫), মো. দেলোয়ার হোসেন (৬০) ও বাচা মিয়া (৫২)। আজ শনিবার বেলা ১১টার দিকে বাজারে তখনো কেনাবেচা চলছে পুরোদমে। হঠাৎ কিছু বুঝে ওঠার আগে তিনজন চাপা পড়লেন দেয়ালের নিচে।আহত তিনজনকে প্রথমে দোহাজারী স্বাস্থ্য কমপ্লেক্সে ভর্তি করা হয়। এর মধ্যে দুজনকে চট্টগ্রাম মেডিকেল কলেজ হাসপাতালে স্থানান্তর করা হয়।পুলিশ ও স্থানীয় বাসিন্দাদের সঙ্গে কথা বলে জানা গেছে, দুই তলা ভবনটি স্কুল মার্কেট নামে পরিচিত। নতুন ভবন নির্মাণের উদ্দেশ্যে পুরোনো ভবনটি ভেঙে ফেলার কাজ চলছে। ভবনের দোতলায় শ্রমিকেরা এক পাশে দেয়াল ভাঙার কাজ করছিলেন। এ সময় অন্য পাশ থেকে একটি দেয়াল ধসে নিচে পড়ে গেলে তিনজন আহত হন।চন্দনাইশ ফায়ার স্টেশনের ফায়ারফাইটার জুনায়েদ হাসান বলেন, খবর পেয়ে তাঁরা ঘটনাস্থলে গিয়ে ধসে পড়া দেয়াল সরিয়েছেন। আহত তিনজনকে ফায়ার সার্ভিস ঘটনাস্থলে পৌঁছার আগেই স্থানীয় বাসিন্দারা উদ্ধার করে হাসপাতালে নিয়ে গেছেন।চন্দনাইশ থানার পরিদর্শক (তদন্ত) যুযৎ যশ চাকমা বলেন, স্কুল মার্কেট নামে পরিচিত হলেও ভবনটি ব্যক্তিমালিকানাধীন।