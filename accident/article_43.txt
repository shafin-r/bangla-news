রাজধানীর কুড়িল বিশ্বরোড এলাকায় ট্রেনে কাটা পড়ে দুই যুবকের মৃত্যু হয়েছে। তাঁরা হলেন এস এম তানজীম (২৬) ও মাহমুদুল হাসান (৩০)। আজ রোববার ভোরে ও সকালে এসব দুর্ঘটনা ঘটে।ঢাকা রেলওয়ে থানার ভারপ্রাপ্ত কর্মকর্তা (ওসি) ফেরদৌস আহমেদ প্রথম আলোকে এ তথ্য জানান। তিনি বলেন, ময়নাতদন্তের জন্য দুই যুবকের লাশ ঢাকা মেডিকেল কলেজের মর্গে রাখা হয়েছে।পুলিশ কর্মকর্তা ফেরদৌস আহমেদ বলেন, আজ ভোর পাঁচটার দিকে কুড়িল বিশ্বরোডের পাশের রেললাইন ধরে হাঁটছিলেন একটি বেসরকারি বিশ্ববিদ্যালয়ের ছাত্র তানজীম জয়। ট্রেন আসতে দেখে আশপাশে থাকা লোকজন তাঁকে সতর্ক করেন; কিন্ত এরপরও রেললাইন থেকে সরেননি তিনি। পরে বলাকা কমিউটার ট্রেনের ধাক্কায় ঘটনাস্থলেই তাঁর মৃত্যু হয়। তানজিমের গ্রামের বাড়ি মৌলভীবাজারে।ওসি ফেরদৌস আহমেদ আরও জানান, আজ সকাল ১০টার দিকে কুড়িল বিশ্বরোড এলাকায় রেললাইন ধরে হাঁটছিলেন একটি বেসরকারি প্রতিষ্ঠানের কর্মী মাহমুদুল হাসান। এ সময় তাঁর কানে ছিল হেডফোন। ট্রেন আসতে দেখে আশপাশের লোকজন সতর্ক করলেও তিনি রেললাইন থেকে সরে যাননি। পরে একতা এক্সপ্রেসের ধাক্কায় ঘটনাস্থলেই তাঁর মৃত্যু হয়। তাঁর বাড়ি সাতক্ষীরার ইটাগাছা গ্রামে।