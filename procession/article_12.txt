বিএনপির সঙ্গে যুগপৎ আন্দোলনে থাকা ১২ দলীয় জোটের ‘ভারত বর্জন’ মিছিলে বাধা দেওয়ার অভিযোগ উঠেছে পুলিশের বিরুদ্ধে। আজ শনিবার বেলা ১১টায় রাজধানীর জাতীয় প্রেসক্লাবের সামনে এ ঘটনা ঘটে।
১২ দলীয় জোট বলেছে, সকালে জাতীয় প্রেসক্লাবের সামনে থেকে ভারতকে বর্জনের ডাক দিয়ে ‘হ্যাশট্যাগ ইন্ডিয়া আউট ইন্ডিয়া’ মিছিল বের করার প্রস্তুতি নিচ্ছিলেন তাদের নেতা–কর্মীরা। এ সময় তাঁরা পুলিশের বাধার মুখে পড়েন। পুলিশ ব্যানার ও ফেস্টুন কেড়ে নেয়। পরে সেগুলো ছাড়াই নেতা–কর্মীরা মিছিল বের করেন। পরে পুরানা পল্টন মোড়ে গিয়ে মিছিল শেষ হয়। মিছিল শেষে সংক্ষিপ্ত বক্তব্যে জোটের মুখপাত্র ও বাংলাদেশ এলডিপির মহাসচিব শাহাদাত হোসেন এ দেশের রাজনীতিতে ভারত হস্তক্ষেপ করছে বলে অভিযোগ করেন। তিনি জনগণকে ভারতীয় পণ্য বয়কট করার আহ্বান জানান। এ সময় জোটের সমন্বয়ক ও বাংলাদেশ জাতীয় দলের চেয়ারম্যান সৈয়দ এহসানুল হুদা বলেন, বয়কট ইন্ডিয়া আন্দোলন চলছে ও চলবে। দেশে দিল্লির ‘তাবেদার সরকার’ মানুষের কথা বলার অধিকার কেড়ে নিয়েছে বলে অভিযোগ করেন তিনি। এ কর্মসূচিতে আরও উপস্থিত ছিলেন জাতীয় পার্টির (কাজী জাফর) চেয়ারম্যান মোস্তফা জামাল হায়দার, মহাসচিব আহসান হাবীব (লিংকন), জাতীয় গণতান্ত্রিক পার্টির (জাগপা) জ্যেষ্ঠ সহসভাপতি রাশেদ প্রধান, লেবার পার্টির চেয়ারম্যান ফারুক রহমান, ইসলামী ঐক্যজোটের মহাসচিব আবদুল করিম, বাংলাদেশ কল্যাণ পার্টির (একাংশ) ভারপ্রাপ্ত চেয়ারম্যান শামসুদ্দিন পারভেজ, জমিয়তে উলামায়ে ইসলাম বাংলাদেশের সাংগঠনিক সম্পাদক জাকির হোসেন প্রমুখ।