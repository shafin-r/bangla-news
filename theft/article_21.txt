ঢাকা মেডিকেল কলেজ হাসপাতালের গাইনি বিভাগ থেকে এক নবজাতক চুরি হয়েছে। আজ মঙ্গলবার বেলা পৌনে একটার দিকে এ চুরির ঘটনা ঘটে। পুলিশ বলছে, সুখি বেগম নামের এক নারী আজ সকাল সাতটার দিকে যমজ কন্যাসন্তান জন্ম দেন। দুধ খাওয়ানো ও সহযোগিতা করার কথা বলে এক নারী এক নবজাতককে চুরি করে নিয়ে যান।ঢাকা মেডিকেল কলেজ পুলিশ ফাঁড়ির পরিদর্শক মো. বাচ্চু মিয়া বলেন, গতকাল সোমবার প্রসবের ব্যথা নিয়ে সুখি বেগমকে হাসপাতালে ভর্তি করা হয়। আজ সকালে ওই নারী যমজ কন্যাসন্তানের জন্ম দেন। পরে হাসপাতাল থেকে এক নারী একটি বাচ্চা চুরি করে নিয়ে গেছেন। ক্লোজ সার্কিট ক্যামেরা (সিসিটিভি) দেখে চোরকে গ্রেপ্তারের চেষ্টা চলছে।পুলিশ সূত্র জানায়, দুই নবজাতক তাদের দাদি হাসিনা বেগম ও বাবা শরিফুলের কাছে ছিল। সহযোগিতা করার কথা বলে বাবার কাছ থেকে এক নারী বাচ্চাটিকে কোলে নেন। কিছু সময় তাঁর কাছে রাখেন। এভাবে দাদি ও বাবার সঙ্গে সম্পর্ক গড়ে তোলেন। একসময় তাঁদের চোখ ফাঁকি দিয়ে এক শিশুকে নিয়ে আনসারদের নিরাপত্তাবেষ্টনী পার হয়ে পালিয়ে যান।চুরি হয়ে যাওয়া শিশুটির বাবা শরিফুল ইসলাম বলেন, মহিলা ওয়ার্ডের গেটে এক নারীর সঙ্গে তাঁর পরিচয় হয়। পুরুষদের ওই ওয়ার্ডে যেতে দেওয়া হয় না। এই সুযোগে ওই নারী বাচ্চাকে নিয়ে মায়ের কাছ থেকে দুধ খাওয়ানোর কথা বলে পালিয়ে যান।সুখি কুষ্টিয়া জেলার কুমারখালী উপজেলার বাঁশগ্রামের বাসিন্দা। তাঁর স্বামী শরিফুল ইসলাম ট্রাকচালকের সহকারী। বর্তমানে তাঁরা ধামরাই কালামপুরে থাকেন।