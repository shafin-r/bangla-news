আসন্ন সংসদ নির্বাচন বর্জনের আহ্বান জানিয়ে রাজধানীতে লাঠিমিছিল করেছেন বিএনপি ও অঙ্গ-সংগঠনের নেতা-কর্মীরা। আজ শুক্রবার সকালে রাজধানীর কারওয়ান বাজার এলাকায় বিএনপির জ্যেষ্ঠ যুগ্ম মহাসচিব রুহুল কবির রিজভী এই মিছিলের নেতৃত্ব দেন।মিছিলে নেতা-কর্মীরা নানা ধরনের স্লোগান দেন। এর মধ্যে রয়েছে ‘অবৈধ নির্বাচন মানি না, মানব না’; ‘ডামি নির্বাচন মানি না, মানব না’; ‘একতরফা নির্বাচন মানি না, মানব না’ ইত্যাদি।মিছিল শেষে সংক্ষিপ্ত বক্তব্য দেন রুহুল কবির রিজভী। আওয়ামী লীগ সরকারের ‘অবৈধ নির্বাচন’ দেশের জনগণ মেনে নেবে না মন্তব্য করে রিজভী বলেন, ‘এখন দেশে দুটি ধারা বিদ্যমান। একটি হচ্ছে সত্য ও ন্যায়ের পক্ষে। যারা মানুষের ভোটাধিকার ও মতপ্রকাশের স্বাধীনতার পক্ষে। আরেকটি হচ্ছে টাকা পাচার, লুটেরা ও মানুষের অধিকার হরণের পক্ষে। যারা ন্যায়ের পক্ষে আছি, তাদের জয় অবশ্যম্ভাবী।’বিএনপির মিছিলে উপস্থিত ছিলেন দলটির স্বাস্থ্যবিষয়ক সম্পাদক মো. রফিকূল ইসলাম, যুববিষয়ক সম্পাদক মীর নেওয়াজ আলী, কেন্দ্রীয় নির্বাহী কমিটির সদস্য সেলিম রেজা, খোন্দকার আকবর হোসেন, তাঁতী দলের আহ্বায়ক আবুল কালাম আজাদ ও সদস্যসচিব মজিবুর রহমান, মৎস্যজীবী দলের সদস্যসচিব আবদুর রহিম প্রমুখ।