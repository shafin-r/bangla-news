খুলনার কয়রায় আসাদুল ইসলাম (১৯) নামের এক কলেজছাত্রের ঝুলন্ত লাশ উদ্ধার করা হয়েছে। আজ মঙ্গলবার ভোরে উপজেলার মহেশ্বরীপুর গ্রামে নিজ বাড়ি শোবার ঘর থেকে পুলিশ তাঁর লাশ উদ্ধার করে। পুলিশ জানিয়েছে, ঝুলন্ত লাশের দিকে মুঠোফোনের স্ক্রিন রাখা ছিল। তাদের ধারণা, কাউকে ভিডিও কলে রেখে আসাদুল আত্মহত্যা করেছেন।মৃত আসাদুল মহেশ্বরীপুর গ্রামের নজরুল ইসলাম সরদারের ছেলে। তিনি স্থানীয় খান সাহেব কোমর উদ্দীন কলেজের দ্বাদশ শেণির ছাত্র ছিলেন।আসাদুলের প্রতিবেশী ও স্থানীয় ইউপি সদস্য মিজানুর রহমান বলেন, ‘আসাদুল ইসলামের সঙ্গে উত্তরবঙ্গের একটি মেয়ের প্রেমের সম্পর্ক ছিল বলে জানতাম। মেয়েটির সঙ্গে সে কয়েকবার দেখাও করেছে। মেয়েটিকে বিয়ে করার কথা জানায় সে; তার (মেয়ে) পরিবারও রাজি হয়। কিন্তু পরে জানতে পারি, মেয়েটি বিয়েতে রাজি হয়নি। হয়তো সেই দুঃখে আসাদুল আত্মহত্যা করেছে।’কয়রা থানার উপপরিদর্শক (এসআই) ইব্রাহিম হোসেন জানান, কলেজছাত্র আসাদুল একটি আলাদা ঘরে থাকতেন। সেখানেই তাঁর মরদেহ পাওয়া গেছে। মরদেহের সোজাসুজি রাখা একটি মুঠোফোন পাওয়া গেছে। ধারণা করা হচ্ছে, অপর প্রান্তে কাউকে ভিডিও কলে রেখে তিনি আত্মহত্যা করেছেন।ইব্রাহিম হোসেন আরও জানান, মরদেহ উদ্ধার করে ময়নাতদন্তের জন্য খুলনা মেডিকেল কলেজ হাসপাতালে পাঠানো হয়েছে। মুঠোফোনের লক খুলে তথ্য জানার চেষ্টা করা হচ্ছে।