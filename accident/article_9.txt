নরসিংদী রেলওয়ে স্টেশনের প্রায় ১০০ গজ দূরে আন্তনগর সুবর্ণ এক্সপ্রেস ট্রেনের ধাক্কায় অবসরপ্রাপ্ত একজন শিক্ষকের মৃত্যু হয়েছে। গতকাল শনিবার সন্ধ্যা ছয়টার দিকে শহরের বাসাইল এলাকার জিরো পয়েন্টে এই দুর্ঘটনা ঘটে।নিহত ব্যক্তির নাম মমিনুল হক ভূঁইয়া (৬৫)। তাঁর বাড়ি রায়পুরার আমিরগঞ্জ ইউনিয়নের খলাপাড়া এলাকায়। তিনি পাশের গ্রামের নলবাটা সরকারি প্রাথমিক বিদ্যালয়ের অবসরপ্রাপ্ত শিক্ষক। অবসরের পর থেকে নরসিংদী শহরের ব্যাংক কলোনি এলাকায় পরিবারের সঙ্গে থাকতেন তিনি।রেলওয়ে পুলিশ ও নিহতের স্বজনেরা বলেন, মমিনুল হক দুর্ঘটনার সময় জিরো পয়েন্ট এলাকার রেললাইন পার হয়ে বটতলা বাজারে যাচ্ছিলেন। অন্যদিকে ঢাকা থেকে ছেড়ে আসা আন্তনগর সুবর্ণ এক্সপ্রেস ট্রেনটি চট্টগ্রামের দিকে যাচ্ছিল। ট্রেনটির ধাক্কায় মমিনুল হক ছিটকে পাশের রেললাইনে পড়েন। এতে মাথা থেঁতলে গিয়ে ঘটনাস্থলেই তিনি মারা যান।পরে নরসিংদী রেলওয়ে ফাঁড়ির ইনচার্জ (উপপরিদর্শক) মোহাম্মদ শহীদুল্লাহ ঘটনাস্থল থেকে মমিনুলের লাশ উদ্ধার করেন। খবর পেয়ে তাঁর স্বজনেরা সেখানে এসে লাশ শনাক্ত করেন।নরসিংদী রেলওয়ে ফাঁড়ির উপপরিদর্শক জানান, অসতর্কভাবে রেললাইন পাড় হওয়ার সময় চট্টগ্রামগামী সুবর্ণ এক্সপ্রেস ট্রেনের ধাক্কায় ওই ব্যক্তির মৃত্যু হয়েছে। সুরতহাল প্রতিবেদন তৈরির পর পরিবারের সদস্যদের আবেদনের পরিপ্রেক্ষিতে বিনা ময়নাতদন্তে তাঁর লাশ হস্তান্তর করা হয়।