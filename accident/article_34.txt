রাজধানীর খিলক্ষেত থানার নিকুঞ্জ এলাকায় চালক নিয়ন্ত্রণ হারালে মালবোঝাই একটি পিকআপভ্যান সড়ক বিভাজকের সঙ্গে ধাক্কা খায়। পিকআপ ভ্যানটি উল্টে যায়। এতে এক ব্যক্তি নিহত হয়েছেন। আহত দুজন।গতকাল বৃহস্পতিবার দিবাগত রাত পৌনে ১২টার দিকে দুর্ঘটনাটি ঘটে। খিলক্ষেত থানার উপপরিদর্শক (এসআই) হাফিজুর রহমান এই তথ্যের সত্যতা নিশ্চিত করেছেন।
নিহত ব্যক্তির নাম মো. আলফাজ (২৫)। তাঁর বাড়ি ময়মনসিংহ জেলার ফুলবাড়ীয়া উপজেলায়। বাবার নাম আবদুল বারেক। আলফাজ রাজধানীর মিরপুর ১২ নম্বর সেকশন এলাকায় থাকতেন।আহত দুজনের মধ্যে একজন আলফাজের ছোট ভাই মাহফুজ। অপরজন পিকআপ ভ্যানের চালক। তবে চালকের নাম জানাতে পারেনি পুলিশ।পুলিশ বলছে, আলফাজ ও মাহফুজ অনুষ্ঠান আয়োজনকারী একটি প্রতিষ্ঠানে কাজ করেন। তাঁরা গতকাল রাতে একটি হোটেলে কাজ শেষে মালামাল নিয়ে পিকআপ ভ্যানে করে মিরপুরের দিকে যাচ্ছিলেন। মাহফুজ ছিলেন চালকের পাশের আসনে। আর আলফাজ পিকআপভ্যানের পেছনের অংশে ছিলেন।খিলক্ষেত থানার এসআই হাফিজুর বলেন, নিকুঞ্জ-২-এর ফটকের বিপরীত পাশে সড়কের বিভাজকে গাড়িটি ধাক্কা খেয়ে উল্টে যায়। এতে আলফাজ, মাহফুজ ও গাড়িচালক আহত হন। আশপাশের লোকজন তিনজনকে উদ্ধার করে কুর্মিটোলা জেনারেল হাসপাতালে নিয়ে যান। পরে আলফাজকে নেওয়া হয় ঢাকা মেডিকেল কলেজ হাসপাতালে। সেখানে পরীক্ষা-নিরীক্ষা শেষে তাঁকে মৃত ঘোষণা করেন চিকিৎসক। এই ঘটনায় আহত মাহফুজ ও গাড়িচালকের আঘাত গুরুতর নয়। তাঁরা প্রাথমিক চিকিৎসা নিয়েছেন।

