চট্টগ্রামের আনোয়ারায় পুলিশ-জনতা সংঘর্ষে কর্ণফুলী থানার ওসিসহ ছয় পুলিশ সদস্য ও চারজন স্থানীয় বাসিন্দা আহত হয়েছেন। গতকাল শনিবার রাত ১১টার সময় উপজেলার চাতরী চৌমুহনী বাজার এলাকায় এ ঘটনা ঘটে।এর আগে গত শুক্রবার আওয়ামী লীগের দুই পক্ষের মুখোমুখি সংঘর্ষের ঘটনায় কর্ণফুলী থানায় মামলা হয়। মামলার আসামি মোজাম্মেল হককে গ্রেপ্তার করতে গেলে আনোয়ারা ও কর্ণফুলী থানার পুলিশের সঙ্গে স্থানীয় লোকজনের সংঘর্ষ বাধে। এ সময় লোকজন মোজাম্মেল হককে ছিনিয়ে নেয়। মোজাম্মেল হক আনোয়ারা উপজেলার নবনির্বাচিত চেয়ারম্যান কাজী মোজাম্মেল হকের সমর্থক। উপজেলা পরিষদের চেয়ারম্যান কাজী মোজাম্মেল হক অর্থ প্রতিমন্ত্রী ওয়াসিকা আয়শা খানের অনুসারী বলে জানা গেছে।প্রত্যক্ষদর্শী লোকজন জানান, গতকাল বিকেলে আনোয়ারা উপজেলার রায়পুর এলাকায় অর্থ প্রতিমন্ত্রী ওয়াসিকা আয়শা খানের সঙ্গে স্থানীয় লোকজনের একটি মতবিনিময় সভা ছিল। ওই অনুষ্ঠান শেষ করে আনোয়ারা উপজেলা পরিষদের চেয়ারম্যান কাজী মোজাম্মেল হক ও তাঁর কর্মী মোজাম্মেল হক চাতরী চৌমুহনী বাজারের একটি রেস্তোরাঁয় নাশতা করছিলেন। ওই সময় পুলিশ মোজাম্মেল হককে মামলার আসামি উল্লেখ করে হ্যান্ডকাপ পরিয়ে গ্রেপ্তার করে নিয়ে যেতে চায়। তবে উপস্থিত লোকজন তাঁকে ছিনিয়ে নেয়। মোজাম্মেলকে ছিনিয়ে নেওয়ার সময় পুলিশ ও জনতার মুখোমুখি সংঘর্ষ বাধে এবং ইটপাটকেল নিক্ষেপের ঘটনা ঘটে। ওই সময় চাতরী চৌমুহনী বাজারে উত্তেজনা ছড়িয়ে পড়ে এবং লোকজন আতঙ্কিত হয়ে পড়ে।
এদিকে ঘটনার পর অতিরিক্ত পুলিশ মোতায়েন করা হয়। আনোয়ারা সার্কেলের সহকারী পুলিশ সুপার (এএসপি) মো. সোহানুর রহমান ঘটনাস্থলে পৌঁছান। ঘটনার বিবরণ দিয়ে আনোয়ারা থানার ওসি সোহেল আহমেদ বলেন, ‘শুক্রবারের ঘটনায় থানায় মামলা হলে কর্ণফুলী থানার পুলিশ আমাদের নিয়ে যৌথভাবে অভিযান চালায় চাতরী চৌমুহনী বাজারে। ওই সময় এজাহারনামীয় প্রধান আসামি মোজাম্মেল হককে গ্রেপ্তারও করি। কিন্তু আমাদের কাছ থেকে উপজেলা পরিষদের চেয়ারম্যান কাজী মোজাম্মেল হকের নেতৃত্বে লোকজন অভিযুক্ত আসামি মোজাম্মেল হককে হ্যান্ডকাপসহ ছিনিয়ে নেন।’ওসি আরও বলেন, ওই সময় তাঁদের ইটপাটকেল ও লাঠির আঘাতে আনোয়ারা থানার তিনজন, কর্ণফুলী থানার ওসিসহ মোট ছয় পুলিশ সদস্য আহত হন। পরিস্থিতি নিয়ন্ত্রণ করতে ১৮টি ফাঁকা গুলি ছোড়া হয়। তবে আনোয়ারা উপজেলা পরিষদের নবনির্বাচিত চেয়ারম্যান কাজী মোজাম্মেল হক অভিযোগ অস্বীকার করে বলেন, ‘আমি রেস্তোরাঁর ওয়াশরুমে ছিলাম তখন। সেখান থেকে এসে দেখি মোজাম্মেলকে ধরে গাড়িতে তুলে ফেলেছে পুলিশ।  আমি তখন কথা বলতে চাইলে আনোয়ারা থানার ওসি আমার দিকে লাঠি হাতে তেড়ে এসে বলেন, মামলার আসামি, তাই গ্রেপ্তার করা হয়েছে। তখন উপস্থিত বিক্ষুব্ধ জনতা মোজাম্মেলকে কেড়ে নেয়।’এর আগে শুক্রবার বিকেল সোয়া চারটার সময় উপজেলার বন্দর সেন্টার এলাকায় অর্থ প্রতিমন্ত্রী ওয়াসিকা আয়শা খান এবং সাবেক ভূমিমন্ত্রী সাইফুজ্জামান চৌধুরীরা সমর্থকেরা সংঘর্ষে জড়ান। এতে উভয় পক্ষের ছয়জন আহত হন। এ ঘটনায় সাইফুজ্জামান চৌধুরীর অনুসারীদের পক্ষ থেকে মামলা করা হয়।