ওটিটিতে ‘বুলবুল’, ‘কলা’র মতো কাজ করলেও গত বছর সন্দীপ রেড্ডি ভাঙ্গার সিনেমা ‘অ্যানিমেল’ দিয়ে ব্যাপক পরিচিতি পান তৃপ্তি দিমরি।এই সিনেমার পর থেকেই চর্চায় এই তরুণ অভিনেত্রী। নতুন খবর, ‘অ্যানিমেল’-এর সাফল্যে নিজের পারিশ্রমিক দ্বিগুণ বাড়িয়েছেন তৃপ্তি। খবর নিউজ ১৮-এর ‘অ্যানিমেল’ ছবিতে অভিনয় করার পর ভারতের জাতীয় ‘ক্রাশ’-এ পরিণত হন তৃপ্তি। রাতারাতি জনপ্রিয়তা তাঁর কাছে একের পর এক ছবির প্রস্তাব এনে দেয়। শিগগিরই মুক্তি পাবে তাঁর ‘ব্যাড নিউজ’ ছবিটি। এরপরই কার্তিক আরিয়ানের সঙ্গে ‘ভুল ভুলাইয়া ৩’ ছবিতে দেখা যাবে তৃপ্তিকে। ‘অ্যানিমেল’–এর পর এক ধাক্কায় বেশ অনেকটাই নাকি পারিশ্রমিক বাড়িয়ে দিয়েছেন তৃপ্তি!বলিপাড়া সূত্রে খবর, ‘অ্যানিমেল’ ছবিতে অভিনয় করে ৪০ লাখ টাকা পারিশ্রমিক পেয়েছিলেন তৃপ্তি। তার ঠিক পরই ‘ভুল ভুলাইয়া ৩’ ছবির প্রস্তাব পান তৃপ্তি। শোনা যাচ্ছে, প্রায় দ্বিগুণ পারিশ্রমিক নিচ্ছেন ছবিটির জন্য। এ মুহূর্তে প্রতি ছবিতে প্রায় এক কোটি রুপি নিচ্ছেন তৃপ্তি। বলিপাড়া সূত্রে খবর, ইনস্টাগ্রামে কোনো নামী সংস্থার প্রচার করতে প্রতি পোস্টে ৬০–৯০ লাখ রুপি পারিশ্রমিক আদায় করেন অভিনেত্রী। বর্তমানে ইনস্টাগ্রামের পাতায় অভিনেত্রীর অনুগামীর সংখ্যা ৫১ লাখ পার হয়ে গেছে। সব মিলিয়ে তৃপ্তির ক্যারিয়ার গ্রাফ এখন ঊর্ধ্বমুখী।গত জুন মাসে মুম্বাইয়ের বিলাসবহুল এলাকায় একটি বাংলো কিনেছেন তিনি। খরচ হয়েছে ১৪ কোটি রুপি। মুম্বাইয়ের পশ্চিম বান্দ্রায় অধিকাংশ বলি তারকার আস্তানা। শাহরুখ খান, সালমান খান থেকে শুরু করে প্রবীণ অভিনেত্রী রেখার বাংলো রয়েছে ওই এলাকায়। আলিয়া ভাট ও রণবীর কাপুর দম্পতিও থাকেন পশ্চিম বান্দ্রায়। রণবীরের বাড়ির কাছাকাছিই নাকি বাংলো কিনেছেন তৃপ্তি। তা নিয়েও বলিপাড়ায় শুরু হয়েছে নতুন জল্পনা।