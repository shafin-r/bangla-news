ভোলার মনপুরা উপজেলায় এক জেলের ট্রলার ও জাল পুড়িয়ে দিয়েছে দুর্বৃত্তরা। বুধবার ভোরে উপজেলার হাজিরহাট ইউনিয়নের ভূঁইয়াহাট এলাকার টেকেরখালে এ ঘটনা ঘটে।ট্রলার ও জালের মালিকের নাম আবদুল হান্নান মাঝি (৪১)। তিনি উপজেলার হাজিরহাট ইউনিয়নের হাজীরচর গ্রামের বাসিন্দা মো. আলম সরদারের ছেলে।আবদুল হান্নান বলেন, দুই মাস (মার্চ-এপ্রিল) ভোলার মেঘনা, তেঁতুলিয়া ও সাগর মোহনার ১৯০ কিলোমিটার জলসীমানায় জাটকা ধরায় নিষেধাজ্ঞা দিয়েছিল মৎস্য বিভাগ। নিষেধাজ্ঞা শেষে বুধবার সকালে মাছ ধরতে যাওয়ার কথা। এ জন্য কয়েক দিন ধরে ট্রলার ও জাল সারাই করে নদীতে নামার প্রস্তুতি নিয়ে রেখেছিলেন। এরই মধ্যে বুধবার ভোরে নৌকা ও জালে আগুন দেয় দুর্বৃত্তরা। সব পুড়ে ছাই হয়ে গেছে। এতে তাঁর প্রায় ১০ লাখ টাকার ক্ষয়ক্ষতি হয়েছে। তাঁর পরিবারের বেঁচে থাকার একমাত্র অবলম্বন ট্রলার ও জাল। মাছ ধরেই তাঁর সংসার চলে। আগুনে সব পুড়ে যাওয়ায় তিনি নিঃস্ব হয়ে পড়েছেন।মনপুরা থানার ভারপ্রাপ্ত কর্মকর্তা মো. জহিরুল ইসলাম বলেন, খবর পেয়ে পুলিশের একটি দল ঘটনাস্থল পরিদর্শন করেছে। ঘটনাটির তদন্ত চলছে। ক্ষতিগ্রস্ত জেলে লিখিত অভিযোগ দিলে আইনি ব্যবস্থা নেওয়া হবে।চরফ্যাশন ও মনপুরা উপজেলার জ্যেষ্ঠ মৎস্য কর্মকর্তার দায়িত্বে থাকা চরফ্যাশন উপজেলার মৎস্য কর্মকর্তা মারুফ হোসেন বলেন, ঘটনাটি শুনেছেন। এটি অত্যন্ত বেদনাদায়ক। ক্ষতিগ্রস্ত জেলেকে সহযোগিতা পাইয়ে দেওয়ার উদ্যোগ নেওয়া হবে।