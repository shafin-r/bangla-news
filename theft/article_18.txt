আট মাস আগে অপহরণ মামলায় কারাগারে যাওয়ার পর মো. আজিজুর রহমানের সঙ্গে সখ্য গড়ে ওঠে আরেক আসামি আবিদ হোসেনের। আগে থেকেই পাঁচটি মামলার আসামি আবিদ কারাগারে ছিলেন। এরপর আবিদকে কারাগার থেকে জামিনে ছাড়ানোর ব্যবস্থা করার প্রস্তাব দেন আজিজ। বিনিময়ে আবিদের মোটরসাইকেল চোরা চক্রে যোগ দেওয়ার শর্ত দেন। এরপর জামিনে বের হয়ে দুজন মিলে নগর ও আশপাশ এলাকায় মোটরসাইকেল চুরি শুরু করেন।গতকাল বৃহস্পতিবার চট্টগ্রাম নগর ও রাঙ্গুনিয়া উপজেলার বিভিন্ন এলাকায় অভিযান চালিয়ে মোটরসাইকেল চোর চক্রের মূল হোতা মো. আবিদ হোসেন ওরফে শ্রাবণ (২০) ও মো. আজিজুর রহমানকে (২৪) চক্রের আরও চার সদস্যসহ গ্রেপ্তার করেছে কোতোয়ালি পুলিশ। এ সময় তাঁদের কাছ থেকে চারটি চোরাই মোটরসাইকেল উদ্ধার করা হয়।গ্রেপ্তার আবিদ হোসেন নগরের কসমোপলিটন এলাকার মো. আমির হোসেনের ছেলে ও আজিজুর রহমান রাঙ্গুনিয়া উপজেলার সাইনিপাড়া এলাকার মৃত আলী আহমদের ছেলে। গ্রেপ্তার অন্যরা হলেন রাঙ্গুনিয়ার শান্তিরহাট এলাকার মো. রাফি (৩১), মো. আবদুল্লাহ আল আবেদ (২৪), মো. শাহাদাত হোসেন (২৭) ও মধ্যম মুরাদনগর মো. জমির হোসেন (২০)।পুলিশ জানায়, নগরের নবাব সিরাজদৌল্লা রোডের মাছুয়াঝর্ণা স্টার সিটি বিল্ডিং সামনে থেকে একটি মোটরসাইকেল ও বিশেষ কায়দায় বানানো তিনটি মাস্টার চাবিসহ আবিদ হোসেনকে গ্রেপ্তার করে পুলিশ। পরে তাঁর দেওয়া তথ্য অনুযায়ী, কাজীর দেউড়ি এলাকা থেকে আজিজ ও রাফিকে গ্রেপ্তার করা হয়। পরে রাউজান ও রাঙ্গুনিয়া থেকে অন্যদের গ্রেপ্তার করা হয়। এ সময় আরও তিন মোটরসাইকেল উদ্ধার করা হয়।জিজ্ঞাসাবাদে তাঁরা জানান, তাঁরা নগরের বিভিন্ন স্থান থেকে মোটরসাইকেল চুরি করতেন। পরে গাড়ির বিভিন্ন যন্ত্রাংশ পরিবর্তন করে তা বিভিন্ন উপজেলায় বৈধ মোটরসাইকেল হিসেবে দেখিয়ে বিক্রি করতেন। আসামি আবিদের বিরুদ্ধে নগরের কোতোয়ালি, পাহাড়তলী, হালিশহর, চকবাজার, আকবরশাহ থানায় আটটি গাড়ি চুরির মামলা; আজিজের বিরুদ্ধে রাঙ্গুনিয়া ও কোতোয়ালি থানায় পাঁচটি ও মো. রাফির বিরুদ্ধে  রাঙ্গুনিয়া থানায় একটি মামলা রয়েছে।নগরের পুলিশের উপকমিশনার (দক্ষিণ) মোহাম্মদ মোস্তাফিজুর রহমান বলেন, কারাগারে পরিচয় হওয়ার পর তাঁরা এই চক্রের পরিকল্পনা করেন। পরে জামিনে বেরিয়ে তাঁরা মোটরসাইকেল চুরি শুরু করেন। গ্রেপ্তার আসামিদের বিরুদ্ধে কোতোয়ালি থানায় মামলা করা হয়েছে।