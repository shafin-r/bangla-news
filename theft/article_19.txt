মোটরসাইকেলের হেলমেট চুরির অভিযোগে সিফাত উল্লাহ মোস্তফা (৩৪) নামের এক যুবককে গ্রেপ্তার করেছে তেজগাঁও থানার পুলিশ। গতকাল বুধবার রাতে তেজগাঁও থানার বসুন্ধরা শপিং কমপ্লেক্স থেকে তাঁকে গ্রেপ্তার করা হয়।
পুলিশ বলেছে, গ্রেপ্তার হওয়া সিফাত রাইড শেয়ারিংয়ের আড়ালে হেলমেট চুরি করেন। তাঁর কাছ থেকে তিনটি হেলমেট উদ্ধার করা হয়েছে।তেজগাঁও থানার ভারপ্রাপ্ত কর্মকর্তা (ওসি) মোহাম্মদ মহসীন বলেন, গ্রেপ্তার হওয়া সিফাত একজন ধূর্ত চোর। তিনি শুধু দামি হেলমেট চুরি করেন। চুরির জন্য তিনি রাইড শেয়ারিংয়ের কাজ করেন। রাইড শেয়ারিংয়ের সুবাদে তিনি সহজেই যেকোনো মোটরসাইকেল পার্কিংয়ে যেতে পারেন। পার্কিংয়ে গিয়ে কৌশলে হেলমেট চুরি করে পালিয়ে আসেন। আর এসব কাজে যাতে তিনি ধরা না পড়েন, সে জন্য তাঁর মোটরসাইকেলের নম্বর প্লেটও পাল্টে ফেলতেন। মোটরসাইকেলে ভুয়া নম্বর প্লেট লাগিয়ে চলাফেরা করতেন তিনি।গতকাল এই কৌশলে হেলমেট চুরি করতে গিয়ে ধরা পড়েন তিনি। সিসিটিভি ফুটেজ দেখে তাঁকে শনাক্ত করা হয়। পরে তাঁর দেওয়া তথ্যের ভিত্তিতে তিনটি হেলমেট উদ্ধার করা হয়। চুরির কাজে ব্যবহৃত তাঁর মোটরসাইকেলটিও জব্দ করা হয়েছে।