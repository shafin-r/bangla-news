গাজীপুর মহানগরের কোনাবাড়ীর আমবাগ এলাকায় ঝুটের গুদামে লাগা আগুন নিয়ন্ত্রণে এনেছে ফায়ার সার্ভিস। গতকাল রোববার রাত আড়াইটার দিকে লাগা আগুন প্রায় দেড় ঘণ্টার চেষ্টায় ভোর চারটার দিকে নিয়ন্ত্রণে আসে।গাজীপুর ফায়ার সার্ভিস ও সিভিল ডিফেন্সের উপসহকারী পরিচালক আবদুল্লাহ আল আরেফিন বলেন, গতকাল দিবাগত রাত আড়াইটার দিকে সিটি করপোরেশনের ১০ নম্বর ওয়ার্ডের কোনাবাড়ীর আমবাগ এলাকায় ঝুটের একটি গুদামে আগুন লাগে। খবর পেয়ে প্রথমে কোনাবাড়ী ফায়ার সার্ভিসের দুটি ইউনিট আগুন নিয়ন্ত্রণে কাজ শুরু করে। আগুনের পরিধি বাড়তে থাকায় পরে সারাবো মডার্ন ফায়ার স্টেশনের দুটি ও গাজীপুর চৌরাস্তা মডার্ন ফায়ার স্টেশনের দুটিসহ মোট ছয়টি ইউনিট আগুন নিয়ন্ত্রণে কাজ শুরু করে।ফায়ার সার্ভিসের কর্মকর্তা আবদুল্লাহ আল আরেফিন বলেন, অগ্নিকাণ্ডের ঘটনায় কোনো হতাহতের খবর পাওয়া যায়নি। আগুন লাগার কারণ ও ক্ষয়ক্ষতির পরিমাণ তাৎক্ষণিকভাবে নিরূপণ করা যায়নি।

