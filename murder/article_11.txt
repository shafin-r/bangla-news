খুলনার ফুলতলা উপজেলায় জমি নিয়ে বিরোধের জেরে ভাতিজার ধারালো অস্ত্রের আঘাতে চাচা নিহত হয়েছেন বলে অভিযোগ পাওয়া গেছে। এতে আহত হয়েছেন দুজন। গতকাল বুধবার রাত সাড়ে নয়টার দিকে খানজাহানপুর গ্রামে এ ঘটনা ঘটে। নিহত ব্যক্তির নাম শেখ মজিবুর রহমান (৫৮)। অভিযুক্ত ব্যক্তির নাম কুতুবউদ্দিন (২৫)। তিনি মজিবুর রহমানের ভাই শরিফুল ইসলামের ছেলে। অন্যদিকে আহত দুজন হলেন মজিবুরের স্ত্রী পুষ্পা বেগম (৪৫) ও তাঁদের ছেলে মিরাজ (২৩)। পুলিশ ও স্থানীয় বাসিন্দাদের সূত্রে জানা গেছে, অভিযুক্ত কুতুবুদ্দিনের বাবা শরিফুল ইসলাম পৈতৃক জমির দলিলপত্র ভাই শেখ মজিবুর রহমানের হেফাজতে রেখেছিলেন। এসব দলিল বিভিন্ন সময়ে ফেরত চাইলেও মজিবুর তা ফেরত না দিয়ে সময়ক্ষেপণ করেন। বিষয়টি নিয়ে দুই পরিবারের মধ্যে বিবাদের সৃষ্টি হয়। এরই ধারাবাহিকতায় গতকাল রাতে মজিবুরের ওপর ধারালো দেশীয় অস্ত্র নিয়ে আক্রমণ করেন কুতুবউদ্দিন। এতে ঘটনাস্থলেই তাঁর মৃত্যু হয়। এ সময় মজিবুরকে বাঁচাতে তাঁর স্ত্রী ও সন্তান এগিয়ে এলে তাঁদেরও এলোপাতাড়ি কুপিয়ে আহত করেন কুতুবউদ্দিন। ঘটনার পরপরই কুতুবউদ্দিন পালিয়ে গেছেন।এ বিষয়ে আইনগত ব্যবস্থা প্রক্রিয়াধীন বলে জানান ফুলতলা থানার উপপরিদর্শক (এসআই) শফিকুল ইসলাম। তিনি বলেন, ‘মজিবুর রহমানের লাশ ফুলতলা উপজেলা স্বাস্থ্য কমপ্লেক্সে আছে। আহত পুষ্পা ও তাঁর ছেলে মিরাজকে উন্নত চিকিৎসার জন্য খুলনা মেডিকেল কলেজ হাসপাতালে পাঠানো হয়েছে। প্রাথমিকভাবে জানতে পেরেছি, হামলাকারী কুতুবউদ্দিন একজন মাদকাসক্ত ব্যক্তি। হামলার পরপরই তিনি পালিয়ে গেছেন।’