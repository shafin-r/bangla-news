‘ডামি নির্বাচনের ডামি সংসদ’ ভেঙে নিরপেক্ষ সরকারের অধীনে অবাধ, সুষ্ঠু ও অংশগ্রহণমূলক নির্বাচনের দাবি জানিয়েছে গণ অধিকার পরিষদ (নুরুল-রাশেদ)। আজ শুক্রবার বিকেলে রাজধানীর পুরানা পল্টনে অনুষ্ঠিত এক সমাবেশে পরিষদের নেতারা এ দাবি জানান।সমাবেশে গণ অধিকার পরিষদের সভাপতি নুরুল হক বলেন, পশ্চিমারা নির্বাচনের আগে যেভাবে অবাধ, সুষ্ঠু ও অংশগ্রহণমূলক নির্বাচনের কথা বলেছে, নির্বাচনের পরও নির্বাচন যে অবাধ, সুষ্ঠু ও অংশগ্রহণমূলক হয়নি; সে কথা স্পষ্টভাবে বলছে। এ নির্বাচন দেশে-বিদেশে কোথাও গ্রহণযোগ্য হয়নি। বুদ্ধিজীবী ও আন্তর্জাতিক সংগঠন যে বক্তব্য-বিবৃতি দিচ্ছে, তাতে বলা হচ্ছে ৫-৭ শতাংশের বেশি ভোট পড়েনি। অর্থাৎ দেশের ৯৩ থেকে ৯৫ ভাগ মানুষ এই সরকারকে সমর্থন করছে না।সরকারের উদ্দেশে তিনি বলেন, ‘আপনারা কতটা জনবিচ্ছিন্ন তা নিজেরাও জানেন। অবিলম্বে এই ডামি পার্লামেন্ট ভেঙে দিয়ে জনগণের সরকার প্রতিষ্ঠায় নির্বাচনকালীন সরকারের হাতে ক্ষমতা হস্তান্তর করে রাজনৈতিক সমঝোতার মাধ্যমে নিরপেক্ষ নির্বাচন দিন। জনগণ আপনাদের সংসদে বসতে দেবে না।’দলের সাধারণ সম্পাদক রাশেদ খান বলেন, ‘ডামি নির্বাচনের মাধ্যমে ডামি সংসদ’ গঠিত হয়েছে। তাড়াহুড়া করে ‘ডামি’ সংসদ সদস্য ও মন্ত্রীরা ‘ডামি’ শপথ নিয়েছেন। কিন্তু এভাবে ক্ষমতার গদি টেকানো যাবে না।যুক্তরাষ্ট্রসহ সব রাষ্ট্রদূত নতুন সরকারকে সম্ভাষণ জানিয়েছেন—পররাষ্ট্রমন্ত্রী হাছান মাহমুদের এমন বক্তব্যের প্রসঙ্গ টেনে রাশেদ বলেন, ‘তিনি বলেছেন আমেরিকা ও ইউরোপ নাকি সরকারকে স্বীকৃতি দিয়েছে, অভ্যর্থনা জানিয়েছে। অথচ আমরা দেখলাম, পুরো বিশ্ব ধিক্কার জানিয়েছে। আমেরিকা বলেছে, নির্বাচন অবাধ ও সুষ্ঠু হয়নি।’৭ জানুয়ারি নির্বাচন করতে পেরেছে বলেই ক্ষমতাও ধরে রাখতে পারবে, বিষয়টি এমন নয় উল্লেখ করে এই নেতা বলেন, গণ-অভ্যুত্থানের মাধ্যমেই সরকারের পতন হবে।গণ অধিকার পরিষদ ঢাকা মহানগর দক্ষিণের সাধারণ সম্পাদক নুরুল করিমের সঞ্চালনায় সমাবেশে বক্তব্য দেন গণ অধিকার পরিষদের উচ্চতর পরিষদের সদস্য আবু হানিফ, জ্যেষ্ঠ যুগ্ম সাধারণ সম্পাদক হাসান আল মামুন, ঢাকা মহানগর দক্ষিণের সভাপতি নাজিম উদ্দিন, মহানগর উত্তরের সভাপতি মিজানুর রহমান ও যুব অধিকার পরিষদের সাধারণ সম্পাদক নাদিম হাসান প্রমুখ।সমাবেশ শেষে গণমিছিল করা হয়। মিছিলটি পল্টন মোড়, প্রেসক্লাব, হাইকোর্টের কদম ফোয়ারা হয়ে পল্টন মোড়, নাইটিঙ্গেল মোড় হয়ে বিএনপির দলীয় কার্যালয়ের সড়ক ঘুরে বিজয়নগর মোড়ে এসে শেষ হয়।