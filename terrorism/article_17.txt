জঙ্গি তৎপরতার অভিযোগে তিনজনকে গ্রেপ্তার করা হয়েছে। পুলিশের অ্যান্টি টেররিজম ইউনিট (এটিইউ) দাবি করছে, সংস্থাটি তাওহীদুল উলূহিয়্যাহ (আল-জিহাদী) নামে নতুন একটি জঙ্গি সংগঠনের সন্ধান পেয়েছে। গ্রেপ্তার ব্যক্তিরা এ সংগঠনের সদস্য। আর সংগঠনের প্রধান জুয়েল মোল্লা (২৯)।আজ শনিবার দুপুরে রাজধানীর বারিধারায় এটিইউর প্রধান কার্যালয়ে সংবাদ সম্মেলন করে এসব তথ্য জানানো হয়। এটিইউর পাঠানো এক প্রেস বিজ্ঞপ্তিতে জানানো হয়, সম্প্রতি দেশের বিভিন্ন স্থান থেকে তাঁদের গ্রেপ্তার করে জঙ্গিবাদ ও সন্ত্রাসবাদ দমনে পুলিশের এই বিশেষায়িত তদন্ত সংস্থা।প্রেস বিজ্ঞপ্তিতে এটিইউ দাবি করে, গ্রেপ্তার তিনজনের মধ্যে সংঠনের প্রধান জুয়েল মোল্লার বাড়ি বাগেরহাটের ফকিরহাট উপজেলার আজরাপাড়া-দিয়াপাড়া গ্রামে। আর রাহুল হোসেনের (২১) বাড়ি জয়পুরহাটের আক্কেলপুর উপজেলার আক্কেলপুর পৌরসভার সালাম আকন্দ উপজেলা চেয়ারম্যানের বাড়ির পাশে সরদারপাড়ায় (স্কুলপাড়া) এবং গাজীউল ইসলামের বাড়ি একই উপজেলার রুকিন্দিপুর ইউনিয়ন পরিষদের ৭ নম্বর ওয়ার্ডের নলডাঙ্গায় (৪০)।এটিইউ দাবি করে, ‘তাওহীদুল উলূহিয়্যাহ (আল-জিহাদী)’ নামে একটি নতুন উগ্রবাদী সংগঠন সদস্য সংগ্রহের তৎপরতা চালাচ্ছে, এমন তথ্য ছিল। সংগঠনটি সশস্ত্র উগ্রবাদী মতবাদের ব্যাপক প্রচার-প্রচারণা ও নানামুখী সন্ত্রাসী হামলার ছক এঁকে উসকানিমূলক কার্যক্রম পরিচালনা করে আসছিল। তাই তাদের ধরতে ১৩ সেপ্টেম্বর দেশব্যাপী অভিযান শুরু করা হয়। প্রথমে বাগেরহাটের রামপাল থেকে জুয়েল মোল্লা গ্রেপ্তার হন। তাঁর কাছ থেকে উদ্ধার করা হয় সংগঠটির আটটি পতাকা। এর আগেও তিনি উগ্রবাদী কাজে জড়িত থাকার অপরাধে কারাভোগ করেছেন। তাঁর দেওয়া তথ্যের ভিত্তিতে জয়পুরহাটের আক্কেলপুর থেকে গ্রেপ্তার হন রাহুল হোসেন। রাহুল নতুন জঙ্গি সংগঠনের দ্বিতীয় শীর্ষ ব্যক্তি। তিনি প্রচার-প্রচারণা, সদস্য সংগ্রহ এবং বোমা ও অস্ত্র–সম্পর্কিত বিষয়ে দায়িত্বপ্রাপ্ত ছিলেন। রাহুলের দেওয়া তথ্যের ওপর ভিত্তি করে এটিইউর একই টিম ভাষানটেক এলাকা থেকে গাজীউল ইসলামকে গ্রেপ্তার করে। গাজীউল সংগঠনের জন্য অর্থ ও সদস্য সংগ্রহের দায়িত্বে ছিলেন।

