পঞ্চগড়ের তেঁতুলিয়া উপজেলায় ‘প্রশাসনের লোক’ পরিচয় দিয়ে মো. সাগর আলী (২৫) নামের এক তরুণকে তুলে নেওয়ার অভিযোগ উঠেছে। এ ঘটনায় সাগরের পরিবার তেঁতুলিয়া মডেল থানায় একটি সাধারণ ডায়েরি (জিডি) করেছে। ওই তরুণকে কেউ অপহরণ করেছে নাকি আইনশৃঙ্খলা রক্ষাকারী বাহিনীর লোকজন কোনো কারণে নিয়ে গেছেন, তা খতিয়ে দেখছে পুলিশ। নিখোঁজ সাগর আলী তেঁতুলিয়ার বাংলাবান্ধা ইউনিয়নের বাংলাবান্ধা গ্রামের মহসিন আলীর ছেলে। তিনি বাংলাবান্ধার শ্যামলী কাউন্টারে টিকিট বিক্রির কাজ করেন। গতকাল শনিবার সকাল সাড়ে ১০টার দিকে ওই কাউন্টার থেকে সাগর আলীকে ৭ থেকে ৮ জন ব্যক্তি সাদা মাইক্রোবাসে তুলে নিয়ে যায় বলে জিডিতে উল্লেখ করা হয়েছে। এ সময় ওই ব্যক্তিরা নিজেদের ‘প্রশাসনের লোক’ বলে পরিচয় দেন। সারা দিন খোঁজ না পেয়ে শনিবার দিবাগত রাত ৩টার দিকে তেঁতুলিয়া থানায় জিডি করেন সাগরের বাবা মহসিন আলী। নিখোঁজ তরুণের বাবা ট্রাকচালক মহসিন আলী বলেন, ‘ঘটনার সময় আমি বাড়িতে ছিলাম। পরে শুনি যে আমার ছেলেকে একটি মাইক্রোবাসে করে প্রশাসনের লোক পরিচয় দিয়ে নিয়ে গেছে। এর পর থেকে তার আর কোনো সন্ধান পাইনি।’ তিনি আরও বলেন, ‘আমার জানামতে আমার ছেলের তেমন কোনো মামলা নেই। যে হোটেলে ওই লোকগুলো উঠেছিল, সেখান থেকে সিসিটিভি ক্যামেরার ফুটেজ পুলিশ সংগ্রহ করেছে।’ খোঁজ নিয়ে জানা যায়, শুক্রবার দিবাগত রাত সাড়ে ৩টার দিকে একটি সাদা মাইক্রোবাস নিয়ে চালকসহ ৮ জন লোক বাংলাবান্ধা এলাকার একটি আবাসিক হোটেলে উঠেছিলেন। পরে সকাল সাড়ে ১০টার দিকে তাঁরা হোটেল ছেড়ে দিয়ে চলে যান। ওই লোকেরাই সাগরকে নিয়ে গেছেন বলে ধারণা করছেন তাঁর পরিবার ও স্থানীয় ব্যক্তিরা। জিডির তথ্য নিশ্চিত করে পঞ্চগড়ের পুলিশ সুপার এস এম সিরাজুল হুদা মুঠোফোনে প্রথম আলোকে বলেন, ‘আমরা দেখছি তাঁকে কোনো আইনশৃঙ্খলা রক্ষাকারী বাহিনী অ্যারেস্ট করল নাকি অন্য ধরনের কোনো অপরাধমূলক ঘটনা আছে। আমরা সিসিটিভি ক্যামেরার ফুটেজ সংগ্রহ করেছি।’