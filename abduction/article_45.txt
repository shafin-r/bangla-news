নাটোরে এক স্কুলছাত্রীকে অপহরণের অভিযোগে বাবা-ছেলেকে গ্রেপ্তার করেছে র‌্যাব। গতকাল সোমবার সন্ধ্যায় নাটোর শহরের হরিশপুর এলাকা থেকে তাঁদের গ্রেপ্তার করা হয়। এ সময় তাঁদের হেফাজত থেকে ভুক্তভোগী স্কুলছাত্রীকেও উদ্ধার করা হয়েছে।গ্রেপ্তার দুজন হলেন জেলার বাগাতিপাড়া উপজেলার জামনগর ইউনিয়নের আতাহার আলী (৪২) ও তাঁর ছেলে অন্তর আহম্মেদ (১৯)। ভুক্তভোগীসহ আসামিদের বাগাতিপাড়া থানায় হস্তান্তর করা হয়েছে।নাটোর র‌্যাব ক্যাম্পের এক সংবাদ বিজ্ঞপ্তিতে জানানো হয়, ৮ ফেব্রুয়ারি সকালে বাগাতিপাড়ার উপজেলার নিজ বাড়ি থেকে প্রাইভেট পড়তে যাওয়ার পথে দশম শ্রেণির এক ছাত্রী অপহৃত হয়। এ ঘটনায় ওই ছাত্রীর বাবা বাগাতিপাড়া থানায় অপহরণ মামলা করেন। মামলার ভুক্তভোগীকে উদ্ধার ও অভিযুক্ত আসামিদের গ্রেপ্তারের জন্য পুলিশ নাটোর র‌্যাব ক্যাম্পকে অনুরোধপত্র পাঠায়। এর পরিপ্রেক্ষিতে র‌্যাব নজরদারি ও ছায়াতদন্ত শুরু করে।বিজ্ঞপ্তিতে বলা হয়, গোয়েন্দা নজরদারির একপর্যায়ে গতকাল সন্ধ্যায় র‌্যাব সদস্যরা নাটোর শহরের হরিশপুর বাইপাস মোড় থেকে অপহরণের মূল হোতা অন্তর আহম্মেদ ও তাঁর বাবা আতাহার আলীকে গ্রেপ্তার করে। এ সময় তাঁদের কাছ থেকে ভুক্তভোগী স্কুলছাত্রীকেও উদ্ধার করা হয়। রাতেই তাঁদের বাগাতিপাড়া মডেল থানায় হস্তান্তর করা হয়েছে।বাগাতিপাড়া থানার ভারপ্রাপ্ত কর্মকর্তা (ওসি) মো. নান্নু খান বলেন, গ্রেপ্তার আসামিদের আজ মঙ্গলবার সকালে আদালতে হাজির করার জন্য প্রস্তুতি চলছে। একই সঙ্গে ভুক্তভোগী স্কুলছাত্রীর জবানবন্দি লিপিবদ্ধ করার জন্য তাকে ম্যাজিস্ট্রেটের সামনে হাজির করা হবে।

