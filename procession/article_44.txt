বিএনপির ডাকা নবম দফার অবরোধ কর্মসূচির প্রথম দিন আজ রোববার ফেনী শহরের ট্রাংক রোডের সেন্ট্রাল হাইস্কুলের সামনের সড়কে ঝটিকা মিছিল বের করে ছাত্রদল। এ সময় সিএনজিচালিত অটোরিকশা, পিকআপ ভ্যানসহ ছয়টি যানবাহন ভাঙচুর করা হয়।স্থানীয় সূত্রে জানা যায়, দুপুর ১২টার দিকে জেলা ছাত্রদলের যুগ্ম সম্পাদক কাজী নজরুল ইসলাম ও সাংগঠনিক সম্পাদক জাকের হোসেনের নেতৃত্বে ঝটিকা মিছিল বের করা হয়। তাঁরা অবরোধের সমর্থনে স্লোগান দেন। এ সময় পিকেটাররা সেন্ট্রাল স্কুলের পাশের স্ট্যান্ডে তিনটি সিএনজিচালিত অটোরিকশা, একটি পিকআপসহ ছয়টি যানবাহন ভাঙচুর করেন। এ কর্মসূচিতে জেলা ছাত্রদলের সহসাংগঠনিক সম্পাদক কামরুল ইসলাম, ফেনী সরকারি কলেজ ছাত্রদলের আহ্বায়ক আবদুল হালিম, পৌর ছাত্রদলের সদস্যসচিব ইব্রাহীম হোসেন ওরফে ইবু পাটোয়ারী, ফেনী সরকারি কলেজ ছাত্রদলের যুগ্ম আহ্বায়ক জাহিদুল আবেদিন প্রমুখ অংশ নেন।এ সম্পর্কে জেলা ছাত্রদলের সাধারণ সম্পাদক মোরশেদ আলম বলেন, তাঁদের মিছিল করার সময় যানবাহন ভাঙচুরের ঘটনা ঘটেছে। তবে এর সঙ্গে তাঁদের নেতা-কর্মীরা জড়িত নন। অন্য কেউ ভাঙচুর করেছে।এর আগে সকালে অবরোধের সর্মথনে ফেনী জেলা ছাত্রদলের উদ্যোগে মিছিল বের করা হয়। জেলা ছাত্রদলের সভাপতি সালাউদ্দিন মামুন ও সাধারণ সম্পাদক মোরশেদ আলমের নেতৃত্বে মিছিলটি ফেনী শহরের তাকিয়া রোড থেকে শুরু হয়ে ট্রাংক রোডের বড় মসজিদের গলির মুখে যায়। সেখানে পুলিশের বাধায় কর্মসূচি শেষ হয়।ফেনী সদর মডেল থানার পরিদর্শক (তদন্ত) মাহফুজুর রহমান জানান, দুপুরে কয়েকজন আচমকা সড়কে উঠেই কয়েকটি গাড়ির গ্লাস ভেঙে চলে যাওয়ার কথা তিনি শুনেছেন। তবে এ ঘটনায় কেউ কোনো অভিযোগ করেননি।

