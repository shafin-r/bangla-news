কুমিল্লার চান্দিনা উপজেলায় যুবলীগ নেতা তানভীর আহমেদ ভূঁইয়াকে (৩২) পিটিয়ে হত্যার অভিযোগ পাওয়া গেছে। গতকাল মঙ্গলবার চান্দিনা উপজেলার বাড়েরা ইউনিয়নের এক ব্যক্তির বাড়িতে এ ঘটনা ঘটে। আজ বুধবার সকালে ঘটনাস্থল থেকে তাঁর লাশ উদ্ধার করে পুলিশ। যে ব্যক্তির বাড়ি থেকে তানভীর আহমেদের লাশ উদ্ধার করা হয়েছে, সেই ব্যক্তির স্ত্রী অভিযোগ করেন, গতকাল মঙ্গলবার রাত দুইটায় তানভীর ঘরে ঢুকে তাঁকে ধর্ষণের চেষ্টা করেন। এ সময় তাঁর স্বামীর সঙ্গে তানভীরের ধস্তাধস্তি ও মারমারির ঘটনা ঘটে। তাঁর স্বামী তানভীরকে মারধর করলে তিনি অচেতন হয়ে পড়েন। একপর্যায়ে তিনি মারা যান। নিহত তানভীর আহমেদ ভূঁইয়া বাড়েরা ইউনিয়নের গনিপুর গ্রামের বাবুল ভূঁইয়ার ছেলে। তিনি বাড়েরা ইউনিয়ন যুবলীগের সহসভাপতি। এ ঘটনায় জিজ্ঞাসাবাদের জন্য গৃহবধূর স্বামীকে (৩৫) আটক করেছে পুলিশ। পুলিশ জানায়, হত্যাকাণ্ডের খবর পেয়ে বুধবার সকালে গিয়ে তানভীরের মরদেহ উদ্ধার করা হয়। ঘটনাস্থল যেখানে, সেই এলাকাটি ঘনবসতিপূর্ণ। এরপরও এই হত্যাকাণ্ড নিয়ে স্থানীয় কেউ কিছুই জানেন না বলে জানিয়েছেন। তবে তানভীরের বিরুদ্ধে অস্ত্র মামলাসহ একাধিক মামলা রয়েছে। এ বিষয়ে তানভীরের মা নিলুফা বেগম বলেন, ‘আমার ছেলেকে পরিকল্পিতভাবে হত্যা করা হয়েছে। ওই নারী যা বলছেন, তা মোটেও সত্য নয়। আমি এই হত্যাকাণ্ডের বিচার চাই।’ এ বিষয়ে বাড়েরা ইউনিয়ন পরিষদের চেয়ারম্যান আহসান হাবিব ভূঁইয়া বলেন, ‘আমি ঘটনাস্থলে গিয়েছিলাম, হত্যাকাণ্ডটি সন্দেহজনক। এ নিয়ে এলাকার কেউ মুখ খুলছেন না।’ এ বিষয়ে চান্দিনা থানার এসআই সুজন দত্ত বলেন, নিহত তানভীরের শরীরে আঘাতের চিহ্ন আছে। তবে কী কারণে তাঁকে হত্যা করা হয়েছে, সেই বিষয়ে এখনো কোনো সুনির্দিষ্ট তথ্য পাওয়া যায়নি। জিজ্ঞাসাবাদের জন্য ওই গৃহবধূর স্বামীকে থানায় আনা হয়েছে। তদন্তের পর বিস্তারিত জানানো যাবে।