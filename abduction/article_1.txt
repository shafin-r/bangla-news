নাটোরের গুরুদাসপুর থেকে অপহরণের দুই দিন পর ফজলু মিয়া (৫০) নামের এক ব্যক্তিকে উদ্ধার করা হয়েছে। আজ বৃহস্পতিবার ভোররাতে সিংড়া ও গুরুদাসপুর থানা–পুলিশ যৌথ অভিযান চালিয়ে সিংড়া উপজেলার কলম ইউনিয়নের দেবত্তর গ্রামের আবদুর রশিদের বাড়ি থেকে অপহৃত ব্যক্তিকে উদ্ধার করা হয়। অপহৃত ফজলু মিয়া উপজেলার নাজিরপুর ইউনিয়নের লক্ষ্মীপুর গ্রামের ফরিদ মৃধার ছেলে। গুরুদাসপুর থানার ভারপ্রাপ্ত কর্মকর্তা (ওসি) উজ্জ্বল হোসেন প্রথম আলোকে জানান, অপহরণের সঙ্গে জড়িত সন্দেহে আবদুর রশিদ ছাড়াও গুরুদাসপুরের আবদুস সামাদ, আবদুর রহমান, হায়দার আলী, আনিছ ও সিংড়ার নাছিয়ারকান্দি গ্রামের আলমগীর হোসেনকে আটক করা হয়েছে। অপহৃত ফজলু মিয়ার স্ত্রী হেলেনা বেগম অভিযোগ করে বলেন, গত মঙ্গলবার সন্ধ্যা সাড়ে সাতটার দিকে তাঁর স্বামী ফজলু গ্রামের অদূরে আহম্মদ আলীর দোকানে চা পান করতে যান। এর কিছুক্ষণ পর অভিযুক্ত  আবদুর রশিদসহ আরও ৭ থেকে ৮ জন তাঁর স্বামীকে মোটরসাইকেলে তুলে নিয়ে যান। গভীর রাতে অভিযুক্ত ব্যক্তিরা মুঠোফোনে ২ লাখ ৬০ হাজার টাকা মুক্তিপণ দাবি করেন। টাকা না দিলে তাঁকে হত্যা করা হবে বলেও মুঠোফোনে হুমকি দেওয়া হয়। একপর্যায়ে একটি বিকাশ নম্বরে ১৭ হাজার টাকা পাঠানো হয়। এ ঘটনায় গতকাল বুধবার গুরুদাসপুর থানায় লিখিত অভিযোগ করেন ফজলু মিয়ার স্ত্রী হেলেনা। তথ্যপ্রযুক্তির সহায়তায় আজ ভোরে অপহৃত ফজলু মিয়াকে উদ্ধার করে পুলিশ। পরে গতকালের অভিযোগটি মামলা হিসেবে নেওয়া হয় বলে জানান ওসি উজ্জ্বল হোসেন। অভিযুক্ত ব্যক্তিদের আদালতের মাধ্যমে নাটোর জেলা কারাগারে পাঠানো হয়েছে। অপহৃত ফজলু মিয়ার জবানবন্দি আদালতে রেকর্ড করা হয়েছে।