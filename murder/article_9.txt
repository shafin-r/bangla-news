ঝিনাইদহ-৪ আসনের সংসদ সদস্য আনোয়ারুল আজীমকে কলকাতায় খুন করে ১৯ মে দেশে ফেরেন মো. মোস্তাফিজুর রহমান ফকির ও ফয়সাল আলী সাজী। এর পর থেকেই তাঁরা পলাতক। আজ বুধবার তাঁদের ধরতে খাগড়াছড়ির পাহাড়ে হেলিকপ্টার দিয়ে অভিযান পরিচালনা করে ঢাকা মহানগর গোয়েন্দা পুলিশ (ডিবি)। পরে সেখান থেকে এই হত্যাকাণ্ডে জড়িত মোস্তাফিজুর রহমান ও ফয়সাল আলীকে গ্রেপ্তার করা হয়েছে বলে ডিবি জানিয়েছে। সংশ্লিষ্ট একজন কর্মকর্তা বিকেলে প্রথম আলোকে বলেছেন, দুই আসামিকে নিয়ে হেলিকপ্টারে করে ঢাকায় ফিরছেন তাঁরা। গত ১৩ মে কলকাতার সঞ্জিভা গার্ডেন্সের ফ্ল্যাটে খুন হন আনোয়ারুল আজীম। তদন্ত–সংশ্লিষ্ট পুলিশের ভাষ্য মতে, এই হত্যাকাণ্ডে সরাসরি যুক্ত ছিলেন মোস্তাফিজুর রহমান ও ফয়সাল আলী। তাঁরা খুনের আগে গত ২ মে কলকাতায় গিয়েছিলেন। এরপর ২১ মে সংসদ সদস্য খুনের ঘটনায় দেশে শিমুল ভূঁইয়া, তাঁর ভাতিজা তানভীর ভূঁইয়া ও শিলাস্তি রহমান গ্রেপ্তার হলে মোস্তাফিজুর ও ফয়সাল আত্মগোপনে চলে যান। গোয়েন্দা পুলিশ বলছে, আনোয়ারুল আজীম খুনের খবর প্রকাশের পর থেকেই ক্রমাগত অবস্থান পরিবর্তন করছিলেন মোস্তাফিজুর ও ফয়সাল। তাঁদের ধরতে বিভিন্ন স্থানে অভিযান পরিচালনা করা হয়েছে। এরই ধারাবাহিকতায় খাগড়াছড়িতে এই দুজনের অবস্থানের কথা জানা যায়। পরে ডিবির একাধিক দল হেলিকপ্টার নিয়ে অভিযানে যুক্ত হয়। ডিবির অতিরিক্ত কমিশনার মোহাম্মদ হারুন–অর–রশীদও হেলিকপ্টারযোগে খাগড়াছড়িতে যান।