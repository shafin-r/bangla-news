বেসরকারি শিক্ষক নিবন্ধন ও প্রত্যয়ন কর্তৃপক্ষ (এনটিআরসিএ) আগামীকাল বৃহস্পতিবার সকালে সংবাদ সম্মেলন ডেকেছে। এনটিআরসিএর সচিব ওবায়দুর রহমান প্রথম আলোকে সংবাদ সম্মেলনের কথা জানান।বিজ্ঞপ্তিতে বলা হয়েছে, বেসরকারি শিক্ষক নিবন্ধনধারী কতিপয় ব্যক্তি বিভিন্ন ফোরাম গঠন করে যৌক্তিকতা না থাকা সত্ত্বেও তাঁদের চাকরির নিশ্চয়তা দাবি করে বিভিন্ন সময় এনটিআরসিএর সামনে এবং বিভিন্ন জনসমাগমস্থলে মানববন্ধনসহ সভা-সমাবেশ করছেন, যা দেশবাসীকে বিভ্রান্তির মধ্যে ফেলছেন। ফলে এনটিআরসিএ তথা সরকারের ভাবমূর্তি ক্ষুণ্ন হচ্ছে। এসব বিভ্রান্তি নিরসনের লক্ষ্যে আগামীকাল সকাল সাড়ে ১০টায় এনটিআরসিএর সম্মেলনকক্ষে এক সাংবাদিক সম্মেলনের আয়োজন করা হয়েছে। এদিকে ১৮তম শিক্ষক নিবন্ধনের লিখিত পরীক্ষার তারিখ ১২ ও ১৩ জুলাই নির্ধারিত সময়েই অনুষ্ঠিত হবে। দেশের বিভিন্ন জেলায় বন্যার কারণে এ পরীক্ষা পেছানোর কোনো সুযোগ নেই বলে জানিয়েছে এনটিআরসিএ। এনটিআরসিএর পরিচালক (পরীক্ষা মূল্যায়ন ও প্রত্যয়ন) মো. আবদুর রহমান প্রথম আলোকে বলেন, ‘লিখিত পরীক্ষা সিলেট বিভাগে সিলেটের যে তিনটি কেন্দ্রে অনুষ্ঠিত হবে, সেগুলোয় কোনো সমস্যা নেই আর বন্যা হচ্ছে কুড়িগ্রামে, সেখানে আমাদের কোনো কেন্দ্র নেই। আমাদের কেন্দ্র আছে রংপুর শহরে। সেখানে তো বন্যা নেই। তাই পরীক্ষা পেছানোর সুযোগ নেই। এখন পর্যন্ত আমাদের কাছে পরীক্ষা পেছানোর কোনো নির্দেশনা আসেনি।’১২ জুলাই সকাল ৯টা থেকে দুপুর ১২টা পর্যন্ত স্কুল-২ ও স্কুল পর্যায় এবং ১৩ জুলাই সকাল ৯টা থেকে দুপুর ১২টা পর্যন্ত কলেজ পর্যায়ের লিখিত পরীক্ষা অনুষ্ঠিত হবে। ১৮তম শিক্ষক নিবন্ধনের প্রিলিমিনারি পরীক্ষায় উত্তীর্ণ হয়েছেন ৪ লাখ ৭৯ হাজার ৯৮১ প্রার্থী। উত্তীর্ণ পরীক্ষার্থীর সংখ্যা স্কুল-২ পর্যায়ে ২৯ হাজার ৫১৬ জন, স্কুল পর্যায়ে ২ লাখ ২১ হাজার ৬৫২, কলেজ পর্যায়ে ২ লাখ ২৮ হাজার ৮১৩ জনসহ মোট ৪ লাখ ৭৯ হাজার ৯৮১ জন। পরীক্ষায় অংশগ্রহণকারীদের মধ্যে সার্বিক পাসের গড় হার ৩৫ দশমিক ৮০। তবে প্রিলিমিনারি পরীক্ষায় ৮ লাখ ৬০ হাজারের বেশি প্রার্থী উত্তীর্ণ হতে পারেননি।১৮তম শিক্ষক নিবন্ধনের প্রিলিমিনারি পরীক্ষায় অংশগ্রহণের জন্য ১৮ লাখ ৬৫ হাজারের বেশি প্রার্থী আবেদন করেছিলেন। প্রিলিমিনারি পরীক্ষায় অংশগ্রহণ করেছিলেন ১৩ লাখ ৪০ হাজার ৮৩৩ প্রার্থী।

