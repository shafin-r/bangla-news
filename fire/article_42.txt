বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) একটি জাহাজে অগ্নিকাণ্ড ঘটেছে। আজ মঙ্গলবার দুপুরে ঢাকার বাদামতলী ঘাট এলাকায় ওই জাহাজে আগুন লাগে। ফায়ার সার্ভিস সেই আগুন নিভিয়েছে।বিআইডব্লিউটিসির চেয়ারম্যান এ কে এম মতিউর রহমান প্রথম আলোকে বলেন, এম ভি বাঙ্গালী জাহাজে আগুন লেগেছিল, তা নেভানো হয়েছে। কেবিনের তিনতলায় আগুন লেগেছিল। তেমন কোনো ক্ষয়ক্ষতি হয়নি। জিনিসপত্র পুড়ে গেছে।বিআইডব্লিউটিসির একজন কর্মকর্তা জানান, জাহাজটি ঢাকা থেকে মুন্সিগঞ্জের গজারিয়ায় থ্রি-এঙ্গেল নামের একটি প্রতিষ্ঠানে মেরামত করার জন্য নেওয়া হচ্ছিল। যাওয়ার সময় বৈদ্যুতিক গোলযোগ থেকে আগুন লেগে যায়।নাম প্রকাশ না করার শর্তে বিআইডব্লিউটিসির কর্মীরা বলছেন, জাহাজটি আগেই মেরামতের জন্য নেওয়ার কথা ছিল। তা নেওয়া হয়নি। ৩০ লাখ টাকা খরচ করে এই জাহাজ মেরামত করার কথা ছিল। আগুন লাগায় এখন তা অনেক বেশি লাগবে।