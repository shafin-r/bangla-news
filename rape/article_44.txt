রংপুরের গঙ্গাচড়ায় চিকিৎসার নামে কৌশলে বাড়িতে ডেকে নিয়ে প্রতিবন্ধী এক গৃহবধূকে (২০) কথিত কবিরাজ আবদুল খালেক (৪৫) ধর্ষণ করেছেন বলে অভিযোগ পাওয়া গেছে। আজ রোববার গঙ্গাচড়া মডেল থানায় ধর্ষণের অভিযোগে আবদুল খালেককে প্রধান আসামি করে দুজনের নামে মামলা করেছেন ভুক্তভোগী গৃহবধূর স্বামী। মামলার এজাহারের বরাত দিয়ে গঙ্গাচড়া থানার পরিদর্শক (তদন্ত) আসাদুজ্জামান প্রথম আলোকে বলেন, চিকিৎসার জন্য গৃহবধূকে নিয়ে তাঁর মা গত বৃহস্পতিবার কবিরাজ আবদুল খালেকের বাড়িতে যান। আবদুল খালেক চিকিৎসার জন্য ওই গৃহবধূকে রাতে বাড়িতে থাকতে বলেন। রাতে মায়ের সহযোগিতায় আবদুল খালেক গৃহবধূকে ধর্ষণ করেন। মামলায় কবিরাজ ছাড়াও গৃহবধূর মাকেও আসামি করা হয়েছে। পুলিশ জানায়, ভুক্তভোগী গৃহবধূ ওই কবিরাজের কাছে এর আগেও চিকিৎসা নিয়েছেন। তবে গৃহবধূ ধর্ষণের ঘটনায় কবিরাজের সঙ্গে ভুক্তভোগীর মায়ের টাকার লেনদেন হতে পারে বলে ধারণা করা হচ্ছে। ভুক্তভোগী গৃহবধূর শ্বশুরবাড়ি রংপুরের অপর একটি উপজেলায়। মামলার পর দুই আসামিকে গ্রেপ্তারে অভিযান চালানো হচ্ছে।