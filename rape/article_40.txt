পাবনার সুজানগরে অষ্টম শ্রেণির এক ছাত্রী (১৬) দলবদ্ধ ধর্ষণের শিকার হয়েছে বলে অভিযোগ পাওয়া গেছে। গতকাল শুক্রবার রাতে উপজেলার সাতবাড়িয়া ইউনিয়নের গ্রামে এ ঘটনা ঘটে। পরে আহত অবস্থায় মেয়েটিকে উদ্ধার করে পাবনা জেনারেল হাসপাতালে ভর্তি করা হয়েছে। এ ঘটনায় মেয়েটির নানি বাদী হয়ে আজ শনিবার সকালে পাঁচজনের নাম উল্লেখ করে মামলা করেছেন। তাঁরা হলেন বারেক মন্ডল (২৫), ইমন আলী (২৫), সাজিদ হোসেন (২৬), সাব্বির হোসেন (২৪) ও তুহিন (২৩)। সুজানগর থানার ভারপ্রাপ্ত কর্মকর্তা মো. জালাল উদ্দিন বলেন, মেয়েটির নানি সকালে মামলা করেছেন। প্রাথমিক তদন্তে ঘটনার সত্যতা মিলেছে। দুপুরে মেয়েটির ডাক্তারি পরীক্ষা করা হয়েছে। মামাটি গুরুত্বসহকারে দেখা হচ্ছে। আসামিদের ধরতে অভিযান চালানো হচ্ছে। তবে ঘটনার পর থেকে সবাই গা ঢাকা দিয়েছেন। মামলার এজাহার ও মেয়েটির পরিবারের লোকজনের সঙ্গে কথা বলে জানা গেছে, শুক্রবার রাত নয়টার দিকে মেয়েটি পড়ালেখা শেষ করে ঘরের বাইরে বের হয়। এ সময় বাড়ির অন্য লোকজন ঘুমাচ্ছিলেন। সুযোগ বুঝে আসামিরা মেয়েটির মুখ আটকে ধরে বাড়ি থেকে তুলে নিয়ে যান। এরপর নির্মাণাধীন একটি ভবনে নিয়ে ধর্ষণ করেন। মামলায় আরও উল্লেখ করা হয়, মেয়েটির চিৎকার–চেঁচামেচিতে লোকজন এগিয়ে এলে ধর্ষকেরা পালিয়ে যান। পরে পরিবারের লোকজন রক্তাক্ত অবস্থায় মেয়েটিকে উদ্ধার করে উপজেলা স্বাস্থ্য কমপ্লেক্সে প্রাথমিক চিকিৎসা দিয়ে পাবনা জেনারেল হাসপাতালে ভর্তি করেন। আজ বিকেলে জেনারেল হাসপাতালের ওয়ান–স্টপ ক্রাইসিস সেন্টারে মেয়েটি চিকিৎসাধীন। তার সঙ্গে কথা বলতে চাইলে সে শুধু বলে, ‘আমি বিচার চাই।’