বাংলাদেশ নারী দল সর্বশেষ আন্তর্জাতিক ম্যাচ খেলেছে গত মে মাসে। সিলেটে ভারতীয় নারী দলের বিপক্ষে পাঁচ ম্যাচের টি-টোয়েন্টি সিরিজটিই ছিল নিগার সুলতানাদের সর্বশেষ সিরিজ। এরপর বাংলাদেশের মেয়েরা খেলেছেন ঢাকা প্রিমিয়ার লিগে। লিগের সেরা পারফর্মারদের নিয়ে দুই সপ্তাহ ধরে বিকেএসপিতে চলছে নারী এশিয়া কাপের প্রস্তুতি ক্যাম্প। ১৯ জুলাই শ্রীলঙ্কায় শুরু হবে টি-টোয়েন্টি সংস্করণের এশিয়া কাপ। এরপর অক্টোবরে ঘরের মাঠে টি-টোয়েন্টি বিশ্বকাপ।পরপর দুটি বড় টুর্নামেন্টের প্রস্তুতি কেমন হচ্ছে, তা জানিয়ে বাংলাদেশ নারী দলের সহ–অধিনায়ক নাহিদা আক্তার আজ বিসিবির এক ভিডিও বার্তায় বলেছেন, ‘এখানে আমরা অনেক দিন ধরে ক্যাম্প করছি। কয়েকটা ম্যাচও খেলেছি, যদিও অনেক বৃষ্টি ছিল। তারপরও যতটুকু হয়েছে, আমরা এটা মূল খেলায় কাজে লাগানোর চেষ্টা করব।’ নাহিদা সঙ্গে এও বলেছেন, ‘প্রস্তুতি যে শতভাগ হয়েছে তা বলব না। সারা দেশে বৃষ্টি ছিল অনেক দিন ধরে। তার মধ্যে আমরা ইনডোরে অনুশীলন করেছি, বাইরে সুযোগ ছিল না।’ বিকেএসপিতে নিজেদের মধ্যে কয়েকটি প্রস্তুতি ম্যাচও খেলেছেন তাঁরা। ভুলত্রুটিগুলো বেরিয়ে এসেছে সেসব ম্যাচে। নাহিদার ভাষায়, ‘আমরা নিজেদের ভুলত্রুটিগুলো জানতে পেরেছি, বুঝেছি কী বিষয়ে কাজ করলে আরেকটু ভালো হয়। কোচ এগুলো নিয়ে কাজ করেছেন।’২০১৮ সালের নারী এশিয়া কাপের শিরোপা জিতেছিল বাংলাদেশ। নাহিদার বিশ্বাস, এবারও সে রকম কিছু হলে বিশ্বকাপে সেটি বাড়তি আত্মবিশ্বাস জোগাবে, ‘এখানে যদি আমরা ভালো করি, সেটা আমাদের আত্মবিশ্বাস দেবে। আমরা যদি সেমিফাইনালে যেতে পারি, তখন তো ফাইনালও খেলার সুযোগ থাকবে। ওখান থেকে যে আত্মবিশ্বাস পাব, সেটা আমাদের বিশ্বকাপে কাজে লাগবে।’এশিয়া কাপ নিয়ে দলের ওপেনার রাবেয়া হায়দারের স্বপ্ন আরও বড়, ‘আমরা অবশ্যই চ্যাম্পিয়ন হতে চাই। ট্রফির জন্যই আমরা লড়াই করব।’ নাহিদার মতো তাঁরও বিশ্বাস, ‘এশিয়া কাপে আমরা ভালো কিছু করতে পারলে বিশ্বকাপের জন্যও একটা ভালো প্রস্তুতি পেয়ে যাব।’