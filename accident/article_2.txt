যশোরের অভয়নগর উপজেলায় সুপারিগাছ কাটতে গিয়ে বিদ্যুৎস্পৃষ্টে এক ফল ব্যবসায়ী নিহত হয়েছেন। গতকাল মঙ্গলবার দুপুরে উপজেলার শ্রীধরপুর ইউনিয়নের পুড়াখালী গ্রামে এ দুর্ঘটনা ঘটে।ওই ব্যবসায়ীর নাম সোহেল মোল্যা (৩০)। তিনি একই গ্রামের বাসিন্দা ছিলেন। আশপাশের এলাকায় ফলের বাগান কিনে সেই ফল স্থানীয় বাজারে বিক্রি করতেন তিনি।পুলিশ ও পরিবারের সূত্রে জানা গেছে, গতকাল বেলা দেড়টার দিকে সোহেল বাড়ির পাশে একটি সুপারিগাছ কাটতে যান। গাছটি কাটার পর গাছের মাথার অংশ পাশে থাকা বিদ্যুতের তারের ওপর গিয়ে পড়ে। গাছটির গোড়ার অংশ ধরে টান দিতেই বিদ্যুৎস্পৃষ্ট হয়ে ঘটনাস্থলেই নিহত হন তিনি।বিষয়টি নিশ্চিত করেছেন অভয়নগর উপজেলার পাথালিয়া পুলিশ ফাঁড়ির উপপরিদর্শক মিজানুর রহমান। তিনি বলেন, এ ব্যাপারে আইনগত ব্যবস্থা প্রক্রিয়াধীন।