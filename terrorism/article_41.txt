ভারতকে উদ্দেশ করে পাকিস্তানের পররাষ্ট্রমন্ত্রী বিলাওয়াল ভুট্টো-জারদারি বলেছেন, ভারত সরকার মহাত্মা গান্ধীর মতাদর্শে বিশ্বাস করে না, বরং তাঁর গুপ্তঘাতকের মতবাদে বিশ্বাসী। তিনি বলেন, ভারত সরকার হিটলারের দ্বারা প্রভাবিত। গতকাল বৃহস্পতিবার নিউইয়র্কে এক সংবাদ সম্মেলনে তিনি এসব কথা বলেন। খবর জিও নিউজেরপাকিস্তানে সন্ত্রাসবাদে ইন্ধনে ভারতের ভূমিকার নিন্দা জানিয়ে বিলাওয়াল বলেন, পাকিস্তানে সন্ত্রাসী তৎপরতা প্রতিবেশী দেশ থেকে সমর্থন পাচ্ছে। বিদেশি চক্রগুলো সক্রিয়ভাবে বেলুচিস্তানে অস্থিতিশীলতা সৃষ্টির চেষ্টা করছে।পাকিস্তানের পররাষ্ট্রমন্ত্রী দাবি করেন, লাহোরের জোহার টাউনে বিস্ফোরণের ঘটনায় ভারতীয় যোগসূত্রতার অকাট্য প্রমাণ আছে। পাকিস্তানে সন্ত্রাসবাদের জন্য দায়ীদের আইনের আওতায় আনারও দাবি জানান তিনি।বিলাওয়াল আরও বলেন, পাকিস্তানে সন্ত্রাসবাদ দেশের বাইরের পৃষ্ঠপোষকতা পায়। সীমান্তের বাইরে থেকে সন্ত্রাসী গোষ্ঠীগুলোর প্রশিক্ষণ ও আর্থিক সহায়তা পাওয়া বন্ধের প্রয়োজনীয়তার ওপর তিনি গুরুত্বারোপ করেন।পাকিস্তানের পররাষ্ট্রমন্ত্রী বলেন, সন্ত্রাসের বিরুদ্ধে যুদ্ধে পাকিস্তান তার অর্জনে গর্বিত। সন্ত্রাস দমনে জাতীয় কর্মপরিকল্পনার ক্ষেত্রে দেশটি দৃঢ় পদক্ষেপ নিয়েছে। সন্ত্রাসে অর্থায়ন রোধে পাকিস্তানের নেওয়া পদক্ষেপের স্বীকৃতি দিয়েছে ফাইন্যান্সিয়াল অ্যাকশন টাস্ক ফোর্স (এফএটিএফ)। বিলাওয়াল বলেন, সন্ত্রাসবাদের জন্য মুসলিম বিশ্বকে দায়ী করা ভুল। সন্ত্রাসবাদের কোনো ধর্ম বা অঞ্চল নেই। ২০০১ সাল থেকে মূলত মুসলিমরাই সন্ত্রাসবাদের লক্ষ্যবস্তু হয়েছেন। করাচিতে চীনের নাগরিকদের ওপর হামলার ঘটনাও ঘটেছে।

