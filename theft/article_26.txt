মানুষ কত দিন বাঁচবে বা তার আয়ুষ্কাল গণনার জন্য কিছু ভুয়া ওয়েবসাইট তৈরি করেছে সাইবার অপরাধীরা। এসব ওয়েবসাইটের মাধ্যমে ব্যবহারকারীর তথ্য চুরির পাশাপাশি অর্থও হাতিয়ে নিচ্ছে সাইবার অপরাধীরা।ডেনমার্কের টেকনিক্যাল বিশ্ববিদ্যালয়ের গবেষকেরা আয়ুষ্কাল গণনার একটি টুল আনার ঘোষণা দেওয়ার পর এসব ভুয়া ওয়েবসাইট ছড়িয়ে দেয় সাইবার অপরাধীরা। গবেষকেরা এসব ভুয়া ওয়েবসাইট শনাক্ত করেন এবং জনসচেতনতার জন্য সেগুলো উন্মুক্তও করেছেন। ‘এআই ডট ক্যালকুলেটর’, ‘ইন্টেলিজেন্ট ডেথ এআই’, ‘ডেথ প্রেডিক্টর’ ও ‘টেলিচার্জার’ নামের এসব ভুয়া ওয়েবসাইট শনাক্ত করেছেন। বলা হচ্ছে, এসব ওয়েবসাইটে ব্যবহারকারীদের কাছ থেকে ক্রেডিট কার্ড, ই-মেইল ও অন্যান্য সংবেদনশীল তথ্য চাওয়া হচ্ছে। এভাবে সাইবার অপরাধীরা কৌশলে তথ্য চুরি করছে এবং অর্থও হাতিয়ে নিচ্ছে।লাইভটুভেক এআইয়ের পক্ষ থেকে বলা হয়েছে, ‘লাইভটুভেকের নামে প্রতারণার বিষয়টি আমরা জানতে পেরেছি। এমনকি একটি ভুয়া ওয়েবসাইট আমাদের সঙ্গে সম্পৃক্ত বলেও দাবি করেছে। আমরা এসবের সঙ্গে কোনোভাবেই সম্পৃক্ত নই। এমনকি তারা আমাদের প্রযুক্তিও ব্যবহার করে না।’সম্প্রতি ডেনমার্কের বিজ্ঞানীরা লাইফটুভেক নামের একটি প্রকল্পের মাধ্যমে একজন মানুষ সম্ভাব্য কত দিন বেঁচে থাকবেন, সে ব্যাপারে অনুমান করা যাবে এমন টুল আনে। টুলটির মাধ্যমে একজন ব্যক্তির ক্যানসার কিংবা অন্যান্য স্বাস্থ্যগত সমস্যা দেখা দেওয়ার পূর্বানুমানও পাওয়া যাওয়ার কথা বলা হয়। এমনকি কোনো ব্যক্তি অর্থ ব্যবস্থাপনায় কেমন দক্ষ, সেটিও জানা যাবে বলে বলা হয়। টুলটি চ্যাটজিপিটির মতোই কৃত্রিম বুদ্ধিমত্তানির্ভর। তবে চ্যাটজিপিটির মতো এই টুলে চ্যাটিং করার সুযোগ নেই, বরং এই টুলে একজন ব্যক্তির জন্ম, শিক্ষাসহ বিভিন্ন প্রাথমিক তথ্য দিতে হয়। টুলটিকে ডেনমার্কের প্রায় ৬০ লাখ মানুষের তথ্য দিয়ে কাজ করানো হয়েছে, যেখানে এই মানুষদের নাম বাদে অন্যান্য প্রাথমিক তথ্য দেওয়া হয়।দেখা যায়, ৭৮ শতাংশ ক্ষেত্রে টুলটি প্রায় যথার্থভাবে জানাতে পেরেছে, কোনো ব্যক্তির স্বাস্থ্যগত জটিলতা রয়েছে কি না। ৭৩ শতাংশ ক্ষেত্রে জানাতে পেরেছে, কোনো ব্যক্তি অন্য দেশে বা শহরে স্থায়ী হওয়ার পরিকল্পনা করছে কি না।