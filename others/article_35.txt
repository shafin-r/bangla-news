ক্ষমতা টিকিয়ে রাখার জন্য ভারতের কাছে দেশ বিক্রি করে দেওয়া হচ্ছে বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, ‘তিস্তার পানি আমরা পাই না। ফারাক্কার পানি আমরা পাই না। ১৫৪ নদীর পানি আমাদের দেওয়া হচ্ছে না। অথচ তাদের (ভারত) কাছে স্থায়ীভাবে এখানে রেললাইনের যোগাযোগ, কানেকটিভিটি ও অন্যান্য বিষয় দিয়ে দেওয়া হচ্ছে।’ এটা এই সরকারের সম্পূর্ণ ব্যর্থতা বলে মনে করেন তিনি।আজ মঙ্গলবার সন্ধ্যার দিকে রাজধানীর নয়াপল্টনের ভাসানী ভবনে খালেদা জিয়ার রোগমুক্তি কামনায় আয়োজিত দোয়া মাহফিলে এ কথা বলেন মির্জা ফখরুল। ঢাকা মহানগর (উত্তর ও দক্ষিণ শাখা) বিএনপি এই অনুষ্ঠানের আয়োজন করে।মির্জা ফখরুল বলেন, আওয়ামী লীগ জনগণ থেকে সম্পূর্ণ বিচ্ছিন্ন। জনগণের সঙ্গে তাদের কোনো সম্পর্ক নেই। তারা একনায়তন্ত্র ও কর্তৃত্ববাদ প্রতিষ্ঠা করে যেকোনো মূল্যে ক্ষমতায় টিকে থাকতে চায়।আওয়ামী লীগ গণতন্ত্রের কথা বলে গণতন্ত্রকে ধ্বংস করে দিয়েছে দাবি করে মির্জা ফখরুল বলেন, এই গণতন্ত্র ধ্বংস করতে গিয়ে তারা নির্বাচনকে ধ্বংস করেছে। তারা দেশের অর্থনীতিকে ধ্বংস করেছে। প্রশাসনকে পুরো দলীয়করণ করেছে। এমন কোনো গণতান্ত্রিক প্রতিষ্ঠান বাকি নেই, যেগুলো তারা ধ্বংস করেনি। এই আওয়ামী লীগ যত দিন ক্ষমতায় থাকবে, বাংলাদেশ ততই আরও দ্রুত রসাতলে যাবে বলেও মন্তব্য করেন তিনি। দলের নেতা-কর্মীদের ইস্পাতদৃঢ় ঐক্য গড়ে তোলার আহ্বান জানান মির্জা ফখরুল। তিনি বলেন, ‘রাজপথে আন্দোলনের মধ্য দিয়ে এই সরকারকে পরাজিত করতে হবে। দেশনেত্রীর মুক্তি, এই দেশের মুক্তি, গণতন্ত্রের মুক্তি, এই সবকিছুর মূলে একটা, তা আওয়ামী লীগ। এই আওয়ামী লীগকে যদি সরাতে পারি তাহলে সব ফিরিয়ে আনতে পারব।’বিএনপির স্থায়ী কমিটির সদস্য মির্জা আব্বাস বলেন, বাংলাদেশের মানুষ প্রতিবাদে বিশ্বাসী, পরাধীনতায় নয়। দলের চলমান আন্দোলনকে চূড়ান্ত পর্যায়ে নিয়ে যেতে নেতা-কর্মীদের প্রতি আহ্বান জানান তিনি।ঢাকা মহানগর উত্তর বিএনপির সদস্যসচিব আমিনুল হক ও ঢাকা মহানগর দক্ষিণ বিএনপির সদস্যসচিব তানভীর আহমেদের সঞ্চালনায় আরও বক্তব্য দেন বিএনপির চেয়ারপারসনের উপদেষ্টা আব্দুস সালাম, ঢাকা মহানগর উত্তর বিএনপির আহ্বায়ক সাইফুল আলম ও ঢাকা মহানগর দক্ষিণ বিএনপির আহ্বায়ক রফিকুল আলম প্রমুখ।