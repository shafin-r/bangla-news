নোয়াখালী সদর উপজেলায় ছয় দিন আগে অপহৃত এক কিশোরীকে (১৭) সুধারাম থানার সামনেই পাওয়া গেল। আজ সোমবার সকাল আটটার দিকে সুধারাম থানার সামনে থেকে তাকে উদ্ধার করে থানা-পুলিশ। তবে ঘটনার ছয় দিন পরও মো. সেজানসহ (১৮) অপহরণকারী চক্রের কাউকে গ্রেপ্তার করতে পারেনি পুলিশ। পুলিশের ধারণা, অপহরণকারীরা ওই কিশোরীকে থানার সামনে রেখে গেছেন। বর্তমানে সে পুলিশি হেফাজতে রয়েছে। পুলিশ জানায়, বিদ্যালয়ে আসা-যাওয়ার পথে একই এলাকার মো. সেজান ওই কিশোরীকে প্রেমের প্রস্তাব দিতেন। তাতে রাজি না হওয়ায় ১৮ জুন সন্ধ্যায় বসতঘরে ঢুকে অস্ত্রের মুখে জিম্মি করে তাকে অপহরণ করে সেজানসহ কয়েকজন। ওই দিন রাতেই কিশোরীর মা বাদী হয়ে সুধারাম থানায় একটি লিখিত অভিযোগ দায়ের করেন। পরে তা নিয়মিত মামলা হিসেবে রুজু করা হয়। আজ দুপুরে সুধারাম থানার ভারপ্রাপ্ত কর্মকর্তা (ওসি) মীর জাহেদুল হক প্রথম আলোকে বলেন, পরিবারের লিখিত অভিযোগ পাওয়ার পরপরই থানা-পুলিশ কিশোরীকে উদ্ধার এবং অপহরণকারীদের গ্রেপ্তারে অভিযান পরিচালনা করে। আজ সকাল আটটার দিকে থানার সামনে থেকে পুলিশ ওই কিশোরীকে উদ্ধার করে। তাকে আজ দুপুরে ডাক্তারি পরীক্ষার জন্য সদর জেনারেল হাসপাতালে পাঠানো হয়। এরপর জবানবন্দি রেকর্ডের জন্য নোয়াখালী চিফ জুডিশিয়াল ম্যাজিস্ট্রেট আদালতে হাজির হবে। অপহৃত কিশোরী উদ্ধার হওয়ার বিষয়ে নিশ্চিত করেন পুলিশ সুপার মোহাম্মদ আসাদুজ্জামান। এক প্রশ্নের জবাবে তিনি প্রথম আলোকে বলেন, অপহরণের ঘটনায় জড়িত ব্যক্তিদের গ্রেপ্তারে অভিযান অব্যাহত রয়েছে।