সাদ্দাম হোসেন ট্রাক ভাড়া করে প্রথমে এলিভেটেড এক্সপ্রেসওয়ের বিভিন্ন স্পটে ঘুরে বেড়ান। এরপর সুযোগ বুঝে রোড ব্যারিয়ার চুরি করেন। গতকাল বৃহস্পতিবার তেজগাঁও থানা এলাকার বাউলবাগে এলিভেটেড এক্সপ্রেসওয়ের ওপর থেকে সাদ্দাম (৩০) ও তাঁর সহযোগী সমবয়সী মো. মোরশেদকে গ্রেপ্তার করা হয়।তেজগাঁও থানার ভারপ্রাপ্ত কর্মকর্তা (ওসি) মোহাম্মদ মহসীন প্রথম আলোকে বলেন, গতকাল এক্সপ্রেসওয়েতে দায়িত্ব পালনকালে সেখানকার নিরাপত্তারক্ষীরা সিসিটিভিতে মালামাল চুরির বিষয়টি শনাক্ত করেন। পরে নিরাপত্তারক্ষীরা ধাওয়া দিয়ে সাদ্দাম ও মোরশেদকে আটক করে পুলিশে সোপর্দ করেন। এ সময় তাঁদের কাছ থেকে চুরি করা মালামাল উদ্ধার করা হয়।জিজ্ঞাসাবাদে পাওয়া তথ্যের বরাত দিয়ে ওসি জানান, চুরি করা মালামাল সাদ্দাম বিভিন্ন হাউজিং সোসাইটির কাছে বিক্রি করেন। তাঁর বিরুদ্ধে বিভিন্ন থানায় ৩টি মামলা রয়েছে। তাঁকে এই চুরির কাজে সহযোগিতা করেন মোরশেদ।