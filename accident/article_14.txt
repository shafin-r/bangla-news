দিনাজপুরের বিরামপুর উপজেলায় বাড়ির গরুর জন্য ঘাস কাটতে গিয়ে লাশ হয়ে ফিরেছেন এক কৃষক। আজ শনিবার সকাল সাতটার দিকে উপজেলার টাটকপুর এলাকায় একটি ইটভাটার সামনে দিনাজপুর-গোবিন্দগঞ্জ আঞ্চলিক মহাসড়কে পিকআপ ভ্যানে ধাক্কায় তিনি মারা যান।নিহত কৃষকের নাম হোসেন আলী (৬৫)। তিনি টাটকপুর এলাকার ইসহাক আলীর ছেলে।প্রত্যক্ষদর্শী ও নিহত ব্যক্তির পরিবারের বরাত দিয়ে পুলিশ জানায়, আজ সকালে কৃষক হোসেন আলী বাড়ির গরুর জন্য ঘাস কাটতে গ্রামের পাশের মাঠে যাচ্ছিলেন। গ্রামের মধ্য দিয়ে যাওয়া আঞ্চলিক মহাসড়কের পাশ দিয়ে হেঁটে যাচ্ছিলেন তিনি। তাঁর পেছন থেকে আসা দুটি পিকআপ ভ্যান একটি আরেকটিকে অতিক্রম করছিল। এ সময় একটি পিকআপ ভ্যান ডান দিকে ফুটপাতে উঠে গিয়ে পথচারী হোসেন আলীকে চাপা দেয়। এতে পিকআপ ভ্যানের সামনের অংশে আটকে তিনি প্রায় ২০ হাত দূরে ছেঁচড়ে গিয়ে পড়ে যান। পরে স্থানীয় লোকজন হোসেন আলীকে গুরুতর আহত অবস্থায় উদ্ধার করে বিরামপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। এরই মধ্যে পিকআপ ভ্যান দুটি নিয়ে পালিয়ে যান দুই চালক।বিরামপুর থানার ভারপ্রাপ্ত কর্মকর্তা সুব্রত কুমার সরকার বলেন, খবর পেয়ে ঘটনাস্থল ও উপজেলা স্বাস্থ্য কমপ্লেক্সে পুলিশ পাঠানো হয়েছিল। ঘটনার পর পিকআপ ভ্যানের চালক পিকআপ ভ্যান নিয়ে পালিয়ে গেছেন। নিহত ব্যক্তির পরিবারের পক্ষ থেকে কোনো অভিযোগ না থাকায় লাশ ময়নাতদন্ত ছাড়াই স্বজনদের কাছে হস্তান্তর করা হয়েছে। এ ঘটনায় থানায় সড়ক পরিবহন আইনে মামলা হয়েছে।