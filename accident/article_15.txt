রাজবাড়ীর কালুখালীতে মহাসড়কের ওপর দাঁড়িয়ে থাকা একটি পণ্যবাহী ট্রাকের পেছনে আরেকটি ট্রাকের ধাক্কায় দুই যানের দুই সহকারী নিহত হয়েছেন। আজ শনিবার সকালে উপজেলার মদাপুর ইউনিয়নের গড়িয়ানা কালীবাড়ি এলাকায় রাজবাড়ী-কুষ্টিয়া আঞ্চলিক মহাসড়কে এ দুর্ঘটনা ঘটে।নিহত ব্যক্তিরা হলেন কুষ্টিয়া সদর উপজেলার খাজানগর গ্রামের মো. লিটন শেখ (৩৫) এবং রাজশাহীর চারঘাট উপজেলার পিরোজপুর গ্রামের আনিছুর রহমান (৩৫)।পুলিশ ও প্রত্যক্ষদর্শীদের সূত্রে জানা গেছে, ঢাকা থেকে কুষ্টিয়ার উদ্দেশে ফল নিতে রওনা দেওয়া ট্রাকটিতে যান্ত্রিক ত্রুটি দেখা দেয়। আজ শনিবার সকাল সোয়া ৬টার দিকে ট্রাকটি ঘটনাস্থলে মহাসড়কে দাঁড়িয়ে ছিল। চালকের সহকারী আনিছুর রহমান নেমে মেরামতের কাজ করছিলেন। এ সময় ঢাকা থেকে ছেড়ে আসা কুষ্টিয়াগামী আরেকটি পণ্যবাহী ট্রাক বিকল ট্রাকটির পেছনে সজোরে ধাক্কা দেয়। এতে দুটি ট্রাকই দুমড়েমুচড়ে পাশের খাদে গিয়ে পড়ে। ঘটনাস্থলে নিহত হন বিকল ট্রাকের সহকারী আনিছুর। অন্য ট্রাকের সহকারী লিটনকে গুরুতর অবস্থায় কুষ্টিয়া সদর হাসপাতালে নেওয়া হয়। সেখানে তাঁকে মৃত ঘোষণা করেন চিকিৎসক।ঢাকা থেকে ছেড়ে আসা ট্রাক দুটি কুষ্টিয়া ও রাজশাহীর দিকে ফল আনতে যাচ্ছিল বলে জানান পাংশা হাইওয়ে থানার ভারপ্রাপ্ত কর্মকর্তা হারুন অর রশিদ। তিনি প্রথম আলোকে বলেন, মরদেহ দুটি ময়নাতদন্তের জন্য হাসপাতালের মর্গে পাঠানো হয়েছে। ক্ষতিগ্রস্ত যান দুটি পুলিশের হেফাজতে নেওয়া হয়েছে। এ ব্যাপারে আইনগত ব্যবস্থা গ্রহণের প্রস্তুতি চলছে।

