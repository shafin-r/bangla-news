বাগেরহাটে সামাজিক যোগাযোগমাধ্যম ফেসবুকে প্রেমের ফাঁদে ফেলে এক কলেজশিক্ষার্থীকে অপহরণের ঘটনায় ছয়জনকে আটক করেছে পুলিশ। একই সঙ্গে অপহৃত কলেজশিক্ষার্থীকে উদ্ধার করা হয়। গতকাল শনিবার দিবাগত রাতে বাগেরহাট ও পিরোজপুরের বিভিন্ন এলাকায় অভিযান চালিয়ে অপহৃতকে উদ্ধার ও ছয়জনকে আটক করা হয়।অপহৃত শিক্ষার্থীর নাম রবিউল শেখ ওরফে স্বাধীন। তিনি বাগেরহাট সদর উপজেলার যাত্রাপুর এলাকার ওমেদ আলী শেখের ছেলে। তিনি বাগেরহাটের সরকারি প্রফুল্ল চন্দ্র (পিসি) কলেজের স্নাতক তৃতীয় বর্ষের শিক্ষার্থী।এ ঘটনায় আটক ছয়জন হলেন সৈয়দ আল হারুণ (২০), মো. তানিম হোসেন (২৩), সুজন শেখ (২৫), মো. ডালিম ফরাজী (২০), মো. সুজন শেখ (২০) ও সেলিম মীর (৫৫)। তাঁদের বাড়ি বাগেরহাট ও পিরোজপুর জেলার বিভিন্ন এলাকায়।পুলিশ জানায়, ফেসবুকে ‘শারমিন আক্তার শিলা’ নামের একটি আইডির সঙ্গে রবিউল শেখের পরিচয় হয়। ১৬ ফেব্রুয়ারি রাতে জন্মদিনের উপহার নিতে মাইক্রোবাস নিয়ে যাত্রাপুর এলাকায় রবিউলের বাড়ির সামনে যান ওই আইডি চালানো ব্যক্তি। সেখানে গিয়ে রবিউলকে মাইক্রোবাসে উঠতে বলা হয়। রবিউল গাড়িতে ওঠার সঙ্গে সঙ্গে অপহরণে জড়িত ব্যক্তিরা তাঁর হাত-পা বেঁধে গোপালগঞ্জের টুঙ্গিপাড়ায় নিয়ে যান। পরে রবিউলের মুঠোফোন থেকে তাঁর বাবাকে ফোন করে এক লাখ টাকা মুক্তিপণ দাবি করা হয়। রবিউলের বাবা অভিযোগ করলে পুলিশ তাঁকে উদ্ধারে অভিযান শুরু করে। গতকাল দিবাগত রাতে চিতলমারী উপজেলার শৈলদাহ গুচ্ছগ্রাম থেকে অপহৃত রবিউলকে উদ্ধার করা হয়। একই রাতে পিরোজপুরের নাজিরপুর থেকে ৬ অপহরণকারীকে আটক করা হয়।আটক ছয়জনের বিরুদ্ধে মামলার পর আদালতে সোপর্দের প্রস্তুতি চলছে বলে জানিয়েছেন বাগেরহাটের অতিরিক্ত পুলিশ সুপার মো. রাসেলুর রহমান। তিনি বলেন, ‘আমরা অপহৃতকে উদ্ধার ও অপহরণে জড়িত ছয়জনকে আটক করেছি। চক্রের সঙ্গে আরও কয়েকজন জড়িত। যাঁরা সহজ-সরল মানুষকে ফাঁদে ফেলে মুক্তিপণ আদায়ের চেষ্টা করেন। তাঁদের ধরতে পুলিশের অভিযান অব্যাহত আছে।’ তিনি সামাজিক যোগাযোগমাধ্যমে প্রেমের সম্পর্ক করার ক্ষেত্রে সবাইকে সতর্ক হওয়ার পরামর্শ দেন।