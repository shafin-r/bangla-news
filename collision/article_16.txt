নরসিংদী সদর উপজেলার চরাঞ্চল নজরপুরে স্থানীয় দুই পক্ষের আধিপত্য বিস্তারকে কেন্দ্র করে সংঘর্ষে এক উপপরিদর্শকসহ (এসআই) ছয়জন গুলিবিদ্ধ হয়েছেন। এ ছাড়া টেঁটাবিদ্ধসহ আহত হয়েছেন আরও তিনজন। আজ বুধবার ভোর থেকে বেলা তিনটা পর্যন্ত নজরপুর ইউনিয়নের আলীপুরা গ্রামে এ সংঘর্ষের ঘটনা ঘটে।গুলিবিদ্ধ ওই এসআইয়ের নাম জয় বণিক (৩১)। তিনি নরসিংদী মডেল থানায় কর্মরত। অপর গুলিবিদ্ধ পাঁচজন হলেন নজরপুর এলাকার আজহার মিয়ার ছেলে সাইফুল ইসলাম (১৯), কামাল মনার ছেলে দাউদ মনা (৪০), খলিল মিয়ার ছেলে ফারুক মিয়া (৪৫), আবুল মিয়ার স্ত্রী জামিনা বেগম (৭০) ও রওশন আলীর ছেলে ফরহাদ (৩০)। এ ছাড়া হাফেজ মহিউদ্দিন (৪৫), আবু মিয়া (৬০) ও সেলিনা বেগম (৪২) নামের তিনজন টেঁটাবিদ্ধ হয়ে আহত হয়েছেন।পুলিশ ও স্থানীয় লোকজন জানান, আধিপত্য বিস্তারকে কেন্দ্র করে দীর্ঘদিন ধরেই আলীপুরা গ্রামের ইসমাইল গ্রুপ ও শাহজাহান মনা গ্রুপের বিরোধ চলছিল। ঈদের সময় দুই পক্ষের লোকজনই যাঁর যাঁর বাড়িতে অবস্থান করছিলেন। গতকাল মঙ্গলবার রাত থেকেই দুই পক্ষের মধ্যে উত্তেজনা বিরাজ করছিল। আজ সকালে থেমে থেমে দুই পক্ষ সংঘর্ষে জড়ায়। বেলা সাড়ে ১১টার দিকে সংঘর্ষের সময় দুই পক্ষের মধ্যে গুলি বর্ষণের ঘটনা ঘটে।পরিস্থিতি নিয়ন্ত্রণের দায়িত্বে থাকা এসআই জয় বণিকসহ চারজন গুলিবিদ্ধ হন। টেঁটাবিদ্ধ একজনসহ আহত হন আরও দুজন। পুলিশ ও স্থানীয় লোকজনের সহায়তায় আহত ব্যক্তিদের নরসিংদী সদর হাসপাতালে নেওয়া হয়। হাসপাতালটির জরুরি বিভাগে তাঁদের প্রাথমিক চিকিৎসা দেন চিকিৎসক।নরসিংদী সদর হাসপাতালের আবাসিক চিকিৎসা কর্মকর্তা মাহমুদুল কবির বাসার বলেন, ‘নজরপুরের ঘটনায় নয়জন আমাদের হাসপাতালে চিকিৎসা নিয়েছেন। এসআই জয় বণিকসহ ছয়জন ছররা গুলিতে বিদ্ধ, একজন টেঁটাবিদ্ধ ও অপর দুজন মারধরে আহত হয়েছেন। তাঁদের প্রাথমিক চিকিৎসা দেওয়া হয়েছে।’আহত এসআই জয় বণিক বলেন, ‘সংঘর্ষের খবর পেয়ে আমরা আলীপুরা গ্রামে যাই। দুই গ্রুপের মধ্যে হাতাহাতি ও এক পর্যায়ে গোলাগুলি শুরু হলে ছররা গুলি এসে আমার হাতে লাগে। আমি এখন নরসিংদী সদর হাসপাতালে চিকিৎসা নিচ্ছি।’এ বিষয়ে দুই পক্ষের নেতা ইসমাইল মিয়া ও শাহজাহানের মুঠোফোন নম্বরে একাধিকবার কল দিয়ে বন্ধ পাওয়ায় তাঁদের বক্তব্য পাওয়া যায়নি।নরসিংদী মডেল থানার ভারপ্রাপ্ত কর্মকর্তা তানভীর আহমেদ জানান, ঈদের সময়টাতে এলাকায় এসে দুই পক্ষ সংঘর্ষে জড়িয়েছে। এসআই জয় বণিকসহ কয়েকজন গুলিবিদ্ধ হয়েছেন। এলাকার পরিস্থিতি এখন পুলিশের নিয়ন্ত্রণে রয়েছে। অপ্রীতিকর পরিস্থিতি এড়াতে অতিরিক্ত পুলিশ মোতায়েন করা হয়েছে।