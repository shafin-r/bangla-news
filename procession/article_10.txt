দ্বাদশ জাতীয় সংসদে সংরক্ষিত নারী আসনের সংসদ সদস্য হিসেবে বুধবার বিকেলে শপথ নিয়েছেন আওয়ামী লীগের আন্তর্জাতিক বিষয়ক সম্পাদক শাম্মী আহমেদ। এ খবরে তাঁর নির্বাচনী এলাকা বরিশালের হিজলা ও মেহেন্দীগঞ্জে আনন্দমিছিল ও মিষ্টি বিতরণ করেছেন শাম্মীর অনুসারী আওয়ামী লীগের নেতা-কর্মীরা।শাম্মী আহমেদ বরিশাল-৪ (হিজলা-মেহেন্দীগঞ্জ) আসনে আওয়ামী লীগের প্রার্থী ছিলেন। দ্বৈত নাগরিকত্ব-সংক্রান্ত জটিলতায় তিনি নির্বাচনে অংশ নিতে পারেননি। পরে সংরক্ষিত নারী আসনে বরিশাল থেকে তিনি দলীয় মনোনয়ন পান। আজ বিকেলে জাতীয় সংসদের শপথকক্ষে সংরক্ষিত ৫০টি আসনের সংসদ সদস্যদের শপথ পড়ান স্পিকার শিরীন শারমিন চৌধুরী। প্রথমে আওয়ামী লীগ থেকে নির্বাচিত ৪৮ জনের শপথ পড়ানো হয়। এরপর জাতীয় পার্টির দুজনকে আলাদাভাবে শপথ পড়ানো হয়। শাম্মীর শপথ নেওয়ার খবর পাওয়ার পরপরই বিকেলে হিজলা ও কাজীরহাট থানা সদরে উচ্ছ্বাস প্রকাশ করেন আওয়ামী লীগের নেতা-কর্মীরা। মেহেন্দীগঞ্জের সব ইউনিয়নে পৃথক মিছিলের আয়োজন করা হয়। হিজলা সদরের খুন্না বাজার এলাকায় দলীয় কার্যালয় থেকে আনন্দমিছিল বের হয়ে বিভিন্ন সড়ক প্রদক্ষিণ করে। মিছিলে নেতৃত্ব দেন বড়জালিয়া ইউনিয়ন আওয়ামী লীগের সভাপতি আহসান হাবিব। মিছিল শেষে মিষ্টি বিতরণ করেন নেতা-কর্মীরা। এ ছাড়া গুয়াবাড়ি ইউনিয়নের কাউরিয়া বাজারে উপজেলা আওয়ামী লীগের সভাপতি সুলতান মাহমুদের নেতৃত্বে আনন্দমিছিল করা হয়।মেহেন্দীগঞ্জ উপজেলা সদরে দলীয় কার্যালয়ে সন্ধ্যার পর মিলাদ ও দোয়ার আয়োজন করা হয়। এতে উপজেলা আওয়ামী লীগের সভাপতি ও পৌর মেয়র কামাল খান, যুগ্ম সাধারণ সম্পাদক মোস্তাফিজুর রহমানসহ নেতা-কর্মীরা অংশ নেন। এ ছাড়া উপজেলার দড়িচর-খাজুরিয়া, গোবিন্দপুর, উলানিয়া উত্তর ও দক্ষিণ ইউনিয়নে পৃথক আনন্দমিছিলের আয়োজন করেন নেতা-কর্মীরা। মেহেন্দীগঞ্জ উপজেলা আওয়ামী লীগের সভাপতি কামাল খান প্রথম আলোকে বলেন, শাম্মী আহমেদ সংসদ সদস্য হওয়ায় নেতা-কর্মীদের বহুদিনের প্রত্যাশা পূরণ হয়েছে। অপশক্তির নির্যাতন থেকে নেতা-কর্মীরা এখন মুক্ত হবেন। সাধারণ মানুষের মধ্যে স্বস্তি ফিরে আসবে।এবারের নির্বাচনে বরিশাল-৪ আসনে দলীয় মনোনয়নবঞ্চিত হয়ে স্বতন্ত্র প্রার্থী হয়ে আবার সংসদ সদস্য হয়েছেন পংকজ নাথ। ভোটের পর হিজলা ও মেহেন্দীগঞ্জে শাম্মীর সমর্থক নেতা-কর্মীরা কোণঠাসা হয়ে পড়েন। ভোটের পর দুই উপজেলায় ছোট-বড় মিলিয়ে অন্তত ৫০টি সংঘাতের ঘটনা ঘটে। হামলায় অনেকের ব্যবসাপ্রতিষ্ঠান বন্ধ হয়ে যায়। এলাকাছাড়া হন কেউ কেউ। সব ঘটনায় মামলা না হলেও দুই থানায় অন্তত ১৫টি মামলা হয়েছে। পরে শাম্মী সংরক্ষিত নারী আসনে দলীয় মনোনয়ন পেলে নেতা-কর্মীদের মধ্যে স্বস্তি ফেরে।শাম্মীর পক্ষে সংরক্ষিত নারী আসনে ৭ ফেব্রুয়ারি দলীয় মনোনয়ন ফরম কিনেছিলেন মেহেন্দীগঞ্জ উপজেলা আওয়ামী লীগের সাংগঠনিক সম্পাদক সিরাজ উদ্দিন আহমেদ। তিনি বলেন, ‘দল ও দেশের জন্য কাজ করার চিন্তা থেকেই তাঁর পক্ষে আমরা ফরম কিনেছিলাম। প্রধানমন্ত্রী তাঁকে মূল্যায়ন করেছেন। তিনি আজ সংসদ সদস্য হিসেবে শপথ নিয়েছেন। এ খবরে আওয়ামী লীগের নেতা-কর্মীদের মধ্যে স্বস্তি ফিরেছে।’

