নারায়ণগঞ্জের পঞ্চবটী এলাকায় পঞ্চবটী-মুক্তারপুর দ্বিতল উড়ালসড়ক নির্মাণকাজের সময় তিতাস গ্যাসলাইনের পাইপ ফেটে আগুন ধরার ঘটনা ঘটেছে। আজ রোববার সকাল সাড়ে ১০টার দিকে এ ঘটনা ঘটে। খবর পেয়ে ফায়ার সার্ভিসের ছয়টি ইউনিট আধা ঘণ্টার চেষ্টায় আগুন নিয়ন্ত্রণে আনে। ততক্ষণে আগুনে আটটি দোকান পুড়ে গেছে। তবে কোনো হতাহতের ঘটনা ঘটেনি।আগুনের ঘটনার পর থেকে তিতাসের গ্যাস সরবরাহ বন্ধ রয়েছে। সেই সঙ্গে ঢাকা পাওয়ার ডিস্ট্রিবিউশন কোম্পানি লিমিটেডের (ডিপিডিসি) ১১ হাজার ভোল্টের বিদ্যুৎ সঞ্চালন লাইন ক্ষতিগ্রস্ত হওয়ায় বিদ্যুৎ সরবরাহ বন্ধ আছে।প্রত্যক্ষদর্শী ও পুলিশ সূত্রে জানা যায়, সকাল সাড়ে ১০টার দিকে পঞ্চবটী এলাকায় পঞ্চবটী-মুক্তারপুর দ্বিতল উড়ালসড়কের নির্মাণকাজে ঠিকাদারি প্রতিষ্ঠান পাইলিংয়ের কাজ করার সময় হঠাৎ তিতাস গ্যাসলাইনের ১২ ইঞ্চি ব্যাসের পাইপ ফেটে আগুন ধরে যায়। আগুনের লেলিহান শিখা প্রায় পাঁচতলা ভবনের সমান উচ্চতায় ওঠে। আশপাশের মানুষের মধ্যে আতঙ্ক ছড়িয়ে পড়ে। আগুনে পাশের টিনের তৈরি গার্মেন্টস অ্যাকসেসরিজ, মুদিদোকানসহ আটটি দোকান পুড়ে যায়। খবর পেয়ে ফায়ার সার্ভিসের ছয়টি ইউনিট ঘটনাস্থলে গিয়ে আধা ঘণ্টা চেষ্টা চালিয়ে আগুন নিয়ন্ত্রণে আনে। আগুনে সড়কের পাশ দিয়ে ডিপিডিসির ১১ হাজার ভোল্টের বৈদ্যুতিক তার পুড়ে ছিঁড়ে পড়ে যায়। তবে আগুনে কোনো হতাহতের ঘটনা ঘটেনি। পরে তিতাস গ্যাস কর্তৃপক্ষ গ্যাস সরবরাহ বন্ধ করে দিলে আগুন নিয়ন্ত্রণে আসে।প্রত্যক্ষদর্শী আলম মিয়া বলেন, আগুনের শিখা ৪০ থেকে ৫০ ফুট ওপরে উঠে যায়। লোকজন আতঙ্কে ছোটাছুটি শুরু করে দিয়েছিলেন।দ্বিতল উড়ালসড়ক নির্মাণকাজের পাইলিং করার সময় গ্যাসলাইনের পাইপ ফেটে অগ্নিকাণ্ডের ঘটনা ঘটে বলে জানিয়েছেন ফায়ার সার্ভিস ও সিভিল ডিফেন্স নারায়ণগঞ্জ কার্যালয়ের উপসহকারী পরিচালক ফখর উদ্দিন আহমেদ। প্রথম আলোকে তিনি বলেন, অগ্নিকাণ্ডের খবর পেয়ে দ্রুত গ্যাস সরবরাহ বন্ধ করায় অনেক বড় ক্ষতি থেকে রক্ষা পেয়েছেন নারায়ণগঞ্জবাসী।জানতে চাইলে তিতাস গ্যাস নারায়ণগঞ্জ কার্যালয়ের উপমহাব্যবস্থাপক মামুনার রশিদ প্রথম আলোকে বলেন, উড়ালসড়ক নির্মাণকাজের পাইলিংয়ের কাজ করার সময় তিতাসের ১২ ইঞ্চি ব্যাসের পাইপ ফেটে এই অগ্নিকাণ্ডের ঘটনা ঘটে। তবে দ্রুত পাইপলাইনের গ্যাস সরবরাহ বন্ধ করে দেওয়া হয়েছে। আর ফুটো হয়ে যাওয়া পাইপ মেরামতের কাজ চলছে। মেরামতকাজ শেষ হলে গ্যাস সরবরাহ চালু করা সম্ভব হবে।ফতুল্লা মডেল থানার ভারপ্রাপ্ত কর্মকর্তা (ওসি) নূরে আযম বলেন, গ্যাস সরবরাহ বন্ধ করে আগুন নেভানো হয়েছে। তবে আগুনে কোনো হতাহতের খবর পাওয়া যায়নি।

