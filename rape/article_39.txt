চুয়াডাঙ্গার দামুড়হুদায় ধর্ষণের অভিযোগে মাসুদ রানা (২৫) নামের এক তরুণকে গ্রেপ্তার করেছে পুলিশ। গতকাল মঙ্গলবার সন্ধ্যার দিকে মেহেরপুর সদর উপজেলার বলিয়ারপুর থেকে তাঁকে গ্রেপ্তার করা হয়। গ্রেপ্তার মাসুদ রানার বাড়ি দামুড়হুদা উপজেলার নতিপোতা ইউনিয়নে। ছাত্রীটির মা বাদী হয়ে গতকাল সকালে দামুড়হুদা মডেল থানায় মাসুদ রানাকে আসামি করে মামলা করেন। পুলিশ জানায়, মাসুদ রানাকে আজ বুধবার আদালতে সোপর্দ করা হবে। গতকাল চুয়াডাঙ্গা সদর হাসপাতালে ভুক্তভোগী মেয়েটির ডাক্তারি পরীক্ষা (এমসি) করা হয়েছে। মামলার এজাহার সূত্রে জানা যায়, গত সোমবার বিকেলে ওই স্কুলছাত্রী দোকানে যাওয়ার জন্য নিজ বাড়ি থেকে বের হয়। সে অভিযুক্ত মাসুদ রানার বাড়ির ওপর দিয়ে যাচ্ছিল। তখন মাসুদ রানা স্কুলছাত্রীর সঙ্গে কথা বলেন এবং একপর্যায়ে জোর করে ঘরে নিয়ে ধর্ষণ করেন। ধর্ষণের ঘটনাটি যাতে কাউকে না জানায়, সে জন্য তিনি স্কুলছাত্রীকে ভয় দেখান। তবে ছাত্রীটি বাড়ি ফিরে তাঁর মাকে ঘটনাটি জানায়। দামুড়হুদা মডেল থানার ভারপ্রাপ্ত কর্মকর্তা (ওসি) আলমগীর কবির বলেন, থানায় মামলা দায়েরের পরপরই থানার উপপরিদর্শক (এসআই) আসাদুর রহমান আসাদের নেতৃত্বে পুলিশ সদস্যরা অভিযান চালান। পাশের জেলা মেহেরপুর সদর উপজেলার বলিয়ারপুর থেকে মাসুদ রানাকে গ্রেপ্তার করা হয়। আলমগীর কবির জানান, ধর্ষণের শিকার মেয়েটি পুলিশের নারী সদস্যদের কাছে বিস্তারিত বলেছেন। ভুক্তভোগীর ডাক্তারি পরীক্ষা সম্পন্ন হয়েছে। আজ বুধবার আসামিকে আদালতে সোপর্দ করা হবে।

