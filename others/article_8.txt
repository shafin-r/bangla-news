এখন আমের মৌসুম। শুধু পুষ্টিগুণেই নয়, ত্বকের যত্নেও আম অনন্য। যাঁদের ত্বকের ধরন শুষ্ক, তাঁরা আমের প্যাক ব্যবহারে পাবেন বিশেষ উপকার। তৈলাক্ত বা স্বাভাবিক ত্বকের যত্নেও আমের রয়েছে বিশেষ কার্যকারিতা। চাইলে আমের রস কিউব করে সারা বছর ফ্রিজে সংরক্ষণ রাখতে পারেন। হাতে খুব বেশি সময় না থাকলে আমের সঙ্গে কাঁচা দুধ মিশিয়েও প্যাক বানাতে পারেন। আম খাওয়ার পরপরই এর খোসা ফেলে দেওয়া হয়। একবার এই খোসা ত্বকে ঘষে দেখুন। প্রতিদিন ব্যবহারে ফলাফল পাবেন নিমেষেই। এ ছাড়া ত্বকের যত্নে আমের তৈরি আরও কিছু প্যাকের কথা বললেন হার্বস আয়ুর্বেদিক ক্লিনিকের রূপবিশেষজ্ঞ আফরিন মৌসুমী।আমের ক্বাথ ১ টেবিল চামচ নিন। সঙ্গে দুই চা-চামচ বেসন ও কয়েক ফোঁটা মধু মিশিয়ে নিন। মিশ্রণটি শুষ্ক ত্বকে লাগিয়ে ২০ মিনিট অপেক্ষা করুন। এরপর ভালো করে পানিতে ধুয়ে মুখে ময়েশ্চারাইজার ব্যবহার করুন। ভালো ফলাফল পেতে সপ্তাহে ১ দিন ব্যবহার করুন। তৈলাক্ত ত্বকের জন্য ১ টেবিল চামচ আমের ক্বাথের সঙ্গে ১ টেবিল চামচ মুলতানি মাটি ও কয়েক ফোঁটা লেবুর রস মিশিয়ে নিন। লেবুর রস ত্বকের অতিরিক্ত তৈলাক্ত ভাব দূর করতে সাহায্য করবে।স্বাভাবিক ত্বকের জন্য ১ টেবিল চামচ মসুর ডালের গুঁড়ার সঙ্গে ১ টেবিল চামচ আমের ক্বাথ ও ১ টেবিল চামচ গোলাপের পাপড়ি দিয়ে ভালো করে বেটে নিন। মুখের ত্বকে এই প্যাক ২০ মিনিট লাগালেই যথেষ্ট।হাতের ত্বকের পরিষ্কারক হিসেবেও আম বেশ কাজে দেয়। একটা আস্ত আমের সঙ্গে আধা কাপ চিনি ও একটা আস্ত লেবুর রস মিশিয়ে স্ক্র্যাবার হিসেবে হাতের ত্বকে ব্যবহার করতে পারেন।