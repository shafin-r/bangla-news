ভারতের এবারের লোকসভা নির্বাচনের সময় পশ্চিমবঙ্গের শাসক দল তৃণমূল কংগ্রেসের সন্ত্রাসের মুখে পড়ে যাঁরা ঘরছাড়া হয়েছেন, তাঁদের মঙ্গলবারের মধ্যে নিজ বাড়িতে ফিরিয়ে দিতে হবে। এ জন্য পুলিশকে আরও সক্রিয় হতে হবে।ভোট-সন্ত্রাসের অভিযোগে করা মামলার শুনানির নিয়ে আজ শুক্রবার কলকাতা হাইকোর্টের বিচারপতি হরিশ ট্যান্ডন ও বিচারপতি হিরণ্ময় ভট্টাচার্যের সমন্বয়ে গঠিত ডিভিশন বেঞ্চ এই আদেশ দিয়েছেন। একই সঙ্গে আদালত বলেন, মানুষের নিরাপত্তার স্বার্থে পশ্চিমবঙ্গ থেকে কেন্দ্রীয় বাহিনী এই মুহূর্তে তুলে নেওয়া যাবে না। তাদের এই রাজ্যে অবস্থান করার মেয়াদ ২৬ জুন পর্যন্ত বাড়িয়ে দেন আদালত।পশ্চিমবঙ্গ সরকারের পক্ষে রাজ্য পুলিশ হাইকোর্টে জানিয়ে দেয়, এই রাজ্যে এখন পর্যন্ত ভোট-সন্ত্রাসের অভিযোগ ৮৫৯টি আবেদন জমা পড়েছে।হাইকোর্ট বেঞ্চের এই নির্দেশের পর সিপিএম নেতা সুজন চক্রবর্তী বলেছেন, পুলিশ তো এই রাজ্যের ক্ষমতাসীনদের দলদাস। ওরা কীভাবে ঘরছাড়াদের সাহায্য করবেন?এদিকে আজই পশ্চিমবঙ্গের রাজ্যপাল সিভি আনন্দবোস পশ্চিমবঙ্গের আইনশৃঙ্খলা পরিস্থিতির অবনতির অভিযোগ তুলে রাজ্যের মুখ্যমন্ত্রীকে চিঠি দিয়েছেন। তাতে জানিয়েছেন, আইনশৃঙ্খলা পরিস্থিতি নিয়ন্ত্রণে আনতে রাজ্য সরকারকে আরও সক্রিয় হতে হবে।এই প্রসঙ্গে তৃণমূল মুখপাত্র কুনাল ঘোষ বলেছেন, দিল্লির কাছে ভালো থাকতে রাজ্যপাল এসব কথা বলছেন। এই রাজ্যে আইনশৃঙ্খলা পরিস্থিতির অবনতি হয়নি। আর ভোট-পরবর্তী সন্ত্রাস করেছে বিজেপিই।আর বিজেপি নেতা ও বিধায়ক শঙ্কর ঘোষ বলেছেন, এই রাজ্যের সরকার বদল না হওয়া পর্যন্ত রাজ্যের আইনশৃঙ্খলা পরিস্থিতির উন্নতি হবে না।