কৃত্রিম বুদ্ধিমত্তা বা আর্টিফিশিয়াল ইন্টেলিজেন্স (এআই) দিয়ে তৈরি ভার্চ্যুয়াল সুন্দরী কেনজা লাইলি। বিশ্বে প্রথমবারের মতো আয়োজিত মিস এআই প্রতিযোগিতার সেরা সুন্দরীর মুকুট পেল মরক্কোর এআই প্রোগ্রাম। বিশ্বে প্রথমবারের মতো এআই সুন্দরী প্রতিযোগিতার আয়োজন করেছিল সামাজিক যোগাযোগমাধ্যম ফানভু। গত মাসে এ প্রতিযোগিতায় সেরা ১০ প্রতিযোগীকে নির্বাচিত করেছিলেন বিচারকেরা। সম্প্রতি এ প্রতিযোগিতার ফাইনাল অনুষ্ঠিত হয়েছে আর তাতে সবাইকে পেছনে ফেলে মিস এআই নির্বাচিত হয়েছে কেনজা।ভার্চ্যুয়াল সুন্দরী কেনজা মূলত লাইফস্টাইল ইনফ্লুয়েন্সার হিসেবে কাজ করে। মিস এআই নির্বাচনের ক্ষেত্রে এর সৌন্দর্য, প্রভাব, অনুসারীসহ বেশ কয়েকটি বিষয় বিবেচনা করেন বিচারকেরা। কেনজার ১ লাখ ইনস্টাগ্রাম ফলোয়ার ও ৪৫ হাজার টিকটক ফলোয়ার রয়েছে। আর এসব বৈশিষ্ট্যের দিক থেকে কেনজা সবাইকে পেছনে ফেলেছে। প্রতিযোগিতায় বিজয়ী হয়ে সে এআই ক্রিয়েটরদের ক্ষেত্রে বৈচিত্র্য এবং অন্তর্ভুক্তি আনার কথা বলেছে।প্রতিযোগিতায় বিজয়ী হয়ে এআই টুল ব্যবহার করে নিজের বক্তব্য দিয়েছে কেনজা। তাতে সে বলেছে, ‘মিস এআই জেতার বিষয়টি আমাকে এ প্রযুক্তির উন্নতিতে কাজ চালিয়ে যেতে আরও অনুপ্রাণিত করবে। এআই শুধু একটি টুল নয়; এটি একটি রূপান্তরকারী শক্তি, যা শিল্পের উন্নয়ন এগিয়ে নিতে পারে, বর্তমানের নিয়মগুলোকে চ্যালেঞ্জ করতে পারে এবং এমন সুযোগ তৈরি করতে পারে, যার আগে কোনো অস্তিত্ব ছিল না। আমাদের এগিয়ে যাওয়ার সঙ্গে সঙ্গে এ ক্ষেত্রের মধ্যে বৈচিত্র্য এবং অন্তর্ভুক্তি আনার ক্ষেত্রে প্রতিশ্রুতিবদ্ধ থাকব এবং প্রযুক্তিগত অগ্রগতির টেবিলে প্রত্যেকের আসন নিশ্চিত করতে কাজ করব।’গত বসন্তে মিস এআই প্রতিযোগিতা শুরু হলে বিশ্বের দেড় হাজার এআই প্রোগ্রাম বা এআই সুন্দরী এ প্রতিযোগিতায় অংশ নেয়। এর আয়োজক ফানভুর তথ্য অনুযায়ী, এ প্রতিযোগিতার শীর্ষ দশে বাংলাদেশের একটি এআই প্রোগ্রামও উঠে এসেছিল।কেনজা লাইলি এআই সুন্দরী তৈরি করেছেন ফোনিক্স এআই এজেন্সির প্রতিষ্ঠাতা মরিয়ম বেসা। তাঁর তৈরি এআই প্রতিযোগিতায় বিজয়ী হওয়ায় পুরস্কার হিসেবে তিনি পাঁচ হাজার মার্কিন ডলার পুরস্কার পাচ্ছেন। এ ছাড়া ফানভুর পক্ষ থেকে তাঁর এআই প্রোগ্রাম কেনজা লাইলির প্রোফাইলটি আরও প্রচারের সুযোগ পাবেন। এ প্রতিযোগিতায় রানারআপ হয়েছে ফ্রান্সের লালিনা ভালিনা ও পর্তুগালের অলিভিয়া সি।