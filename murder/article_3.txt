ঝিনাইদহ-৪ আসনের সংসদ সদস্য আনোয়ারুল আজীমকে খুনের ঘটনায় যাঁরা অংশ নিয়েছেন, তাঁদের বিভিন্ন উপায়ে ভারতে নেওয়া হয়। এর মধ্যে মো. মোস্তাফিজুর রহমানকে কিডনি রোগী ও ফয়সাল আলী ওরফে সাজীকে হৃদ্‌রোগের রোগী সাজানো হয়। এমনকি তাঁদের ভুয়া পরিচয়ও ব্যবহার করা হয়। ইজিবাইকচালক মোস্তাফিজুরকে ‘জিএস ফুড প্রোডাক্টস’ নামের একটি কোম্পানির প্রকৌশলী এবং ট্রাকচালক ফয়সালকে এই প্রতিষ্ঠানের কর্মী পরিচয় দেওয়া হয়। আনোয়ারুল আজীম খুনের ঘটনায় সরাসরি জড়িত হিসেবে চিহ্নিত দুই আসামি মোস্তাফিজুর ও ফয়সালকে জিজ্ঞাসাবাদ করে ঢাকা মহানগর পুলিশের গোয়েন্দা শাখা (ডিবি) এসব তথ্য জানতে পেরেছে। গত ২৬ জুন সীতাকুণ্ডের পাহাড়ি এলাকা থেকে গ্রেপ্তার করা হয় মোস্তাফিজুর ও ফয়সাল। এর পরদিন আদালতের মাধ্যমে তাঁদের ছয় দিনের রিমান্ডে নেয় ডিবি পুলিশ। গত মঙ্গলবার মোস্তাফিজুর আদালতে জবানবন্দি দিয়েছেন। আর ছয় দিনের রিমান্ড শেষে আজ বুধবার ঢাকার আদালতে ফয়সাল স্বীকারোক্তিমূলক জবানবন্দি দেন। ডিবি ও আদালত সূত্রে জানা যায়, সংসদ সদস্য আনোয়ারুল আজীম খুনের মূল পরিকল্পনাকারী আক্তারুজ্জামান ওরফে শাহীনের সহকারী (পিএস) মো. সিয়াম হোসেন এই দুজনের ভারতে যাওয়ার সব ব্যবস্থা করেন। এই দুজনের পাসপোর্ট করার জন্যও ভুয়া পরিচয় তৈরি করে দেন তিনি। এ ছাড়া চিকিৎসার নামে ভারতে যাওয়ার ভিসা পেতে মোস্তাফিজুর ও ফয়সালের জন্য চিকিৎসকের ভুয়া ব্যবস্থাপত্র তৈরি করা হয়। এসব কাগজপত্র এখন ডিবির হাতে রয়েছে।