দিনাজপু‌র সদর উপ‌জেলায় যাত্রীবাহী বাসের সঙ্গে ফলবোঝাই ট্রা‌কের মু‌খোমু‌খি সংঘ‌র্ষে পাঁচজ‌ন নিহত হয়েছেন। এতে আহত হয়েছেন অন্তত ২৮ জন। আজ শুক্রবার সকাল ছয়টার দিকে দিনাজপুর-‌গো‌বিন্দগঞ্জ আঞ্চ‌লিক সড়‌কের পাঁচবাড়ী বাজার চকরামপুর (দইসই) এলাকায় এ দুর্ঘটনা ঘ‌টে। দিনাজপুর কোতোয়ালি থানার ভারপ্রাপ্ত কর্মকর্তা (ওসি) ফ‌রিদ হো‌সেন এ তথ্য নিশ্চিত করেন।দুর্ঘটনাস্থ‌লেই মারা গে‌ছেন নাবিল পরিবহনের বাসের সুপারভাইজার রাজেশ (২৮)। তাঁর বাড়ি দিনাজপুরের সেতাজগঞ্জ উপজেলায়। সেখানে নিহত হন বাসের যাত্রী হাসু ইসলাম (৪০)। তাঁর বাড়ি ঠাকুরগাঁও‌য়ের পীরগঞ্জ উপজেলার মিত্রমা‌টি গ্রা‌মে। এ ছাড়া দিনাজপুরের এম আব্দুর র‌হিম মে‌ডি‌কেল ক‌লেজ হাসপাতা‌লে নেওয়ার পর তিনজন মারা যান। তাঁদের ম‌ধ্যে একজন শিশুও র‌য়ে‌ছে। তাঁদের পরিচয় পাওয়া যায়নি। ওই হাসপাতালে গুরুতর আহত ২৮ জন চিকিৎসা নিচ্ছেন।পু‌লিশ ও স্থানীয় সূত্র জানায়, ঢাকা থে‌কে ছে‌ড়ে আসা না‌বিল প‌রিবহ‌নের এক‌টি বাস দিনাজপু‌রের উদ্দে‌শে আস‌ছি‌ল। অন্যদিকে দিনাজপুর থে‌কে আম‌বোঝাই এক‌টি ট্রাক ঢাকায় যাচ্ছিল। দিনাজপুর সদর উপজেলার পাঁচবাড়ী চকরামপুর এলাকায় আজ সকাল ছয়টার দিকে ওই দুটি বাস ও ট্রাকের মু‌খোমু‌খি সংঘর্ষ হয়। এতে উভয় গাড়ির সাম‌নের অংশ দুম‌ড়েমুচ‌ড়ে যায়। স্থানীয় বাসিন্দারা আহত‌ ব্যক্তিদের উদ্ধার ক‌রে এম আব্দুর র‌হিম মে‌ডি‌কেল ক‌লেজ হাসপাতা‌লে নিয়ে যান।ওসি ফ‌রিদ হো‌সেন ব‌লেন, দুর্ঘটনায় পাঁচজ‌নের প্রাণহানি হয়েছে। গা‌ড়ি দু‌টি‌কে পু‌লিশি হেফাজ‌তে নেওয়া হ‌য়ে‌ছে। বর্তমানে রাস্তায় যানবাহন চলাচল স্বাভাবিক আছে। পরবর্তী সময়ে আইনগত ব্যবস্থা নেওয়া হবে।