কক্সবাজারে উখিয়ার তানজিমারখোলা-১৩ নম্বর রোহিঙ্গা আশ্রয়শিবিরে আগুন লেগে পুড়ে গেছে অর্ধশতাধিক বসতঘর। আজ শুক্রবার বেলা সাড়ে ১১টায় উখিয়া উপজেলার পালংখালী ইউনিয়নের ১৩ নম্বর তানজিমারখোলা বি ব্লকের কারিতাসের ওয়ারহাউস থেকে এ আগুনের সূত্রপাত হয়।শরণার্থী ত্রাণ ও প্রত্যাবাসন কমিশনার কার্যালয়ের (সিনিয়র সহকারী সচিব), ক্যাম্প-১৩ ক্যাম্প-ইন-চার্জ আল ইমরান বলেন, ১৩ নম্বর তানজিমারখোলা রোহিঙ্গা আশ্রয়শিবিরের বি ব্লকের কারিতাসের ওয়ারহাউস থেকে আগুনের সূত্রপাত হয়েছে বলে প্রাথমিকভাবে জানা গেছে। এতে কাঁঠালতলি বাজার ও বি ব্লকের অর্ধশতাধিক বসতঘর পুড়ে গেছে। আগুন নিয়ন্ত্রণে আনার জন্য কিছুসংখ্যক দোকানপাট ও বসতঘর ভেঙে ফেলা হয়েছে।শরণার্থী ত্রাণ ও প্রত্যাবাসন অতিরিক্ত কমিশনার মোহাম্মদ সামছু-দৌজা বলেন, বেলা সাড়ে ১১টার দিকে রোহিঙ্গা আশ্রয়শিবিরের কাঁঠালতলি বাজার এলাকায় হঠাৎ আগুনে লাগে। মুহূর্তেই আগুন আশপাশে ছড়িয়ে পড়ে। খবর পেয়ে উখিয়া ফায়ার সার্ভিস স্টেশনের ২টি ইউনিট ঘটনাস্থলে পৌঁছায়। পরে কক্সবাজার থেকে আরও কয়েকটি ইউনিট যোগ দেয়। টেকনাফ ফায়ার সার্ভিস স্টেশনও আগুন নিয়ন্ত্রণে আনার কাজ করছে।