ফরিদপুরে শুক্রবার দুপুরে বাড়ির পাশের এক পুকুরে গোসল করতে যায় এক কিশোরী (১৪)। দীর্ঘক্ষণ বাড়ি ফিরে না আসায় তাকে খুঁজতে শুরু করেন পরিবারের লোকজন। পরে তার লাশ পাওয়া যায় পুকুর থেকে আনুমানিক ১০০ মিটার দূরে একটি পাটখেতে। ধারণা করা হচ্ছে, তাকে ধর্ষণ করে হত্যা করা হয়েছে। শুক্রবার বিকেল পাঁচটার দিকে ভাঙ্গা পৌরসভায় এ ঘটনা ঘটে। কিশোরীর পরিবারের লোকজন বলেন, বেলা পৌনে একটার দিকে সে বাড়ি-সংলগ্ন পুকুরে গোসল করতে বাসা থেকে বের হয়। দীর্ঘক্ষণ পরও সে ফিরে না আসায় পরিবারের সদস্যরা তাকে খোঁজাখুঁজি করেন। বিকেল পাঁচটার দিকে কিশোরীর এক প্রতিবেশী তাঁর ধানখেত পরিচর্যার জন্য যান। যাওয়ার সময় পাটখেতের ভেতরে একটি আলের ওপর কিশোরীর লাশ দেখতে পেয়ে তিনি পুলিশে খবর দেন। ভাঙ্গা সার্কেলের অতিরিক্ত পুলিশ সুপার তালাত মাহমুদ শাহানশাহ বলেন, খবর পাওয়া মাত্রই ভাঙ্গা থানার পুলিশ ঘটনাস্থলে ছুটে যায়। মৃতের পরনে কোনো কাপড় ছিল না এবং গলায় ওড়না প্যাঁচানো ছিল। ভাঙ্গা থানার ভারপ্রাপ্ত কর্মকর্তা (ওসি) মামুন অর রশীদ বলেন, ধারণা করা হচ্ছে ওই কিশোরীকে ধর্ষণের পর, গলায় ওড়না পেঁচিয়ে তাঁকে শ্বাস রোধ করে হত্যা করা হয়েছে। লাশটি উদ্ধার করে শনিবার সকালে ময়নাতদন্তের জন্য ফরিদপুর বঙ্গবন্ধু শেখ মুজিব মেডিকেল কলেজ হাসপাতালের মর্গে পাঠানো হবে। এ ব্যাপারে থানায় মামলার প্রস্তুতি চলছে।