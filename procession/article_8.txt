বিদ্যুতের মূল্যবৃদ্ধির ঘোষণার প্রতিবাদে বাম গণতান্ত্রিক জোটের বিক্ষোভ মিছিলে বাধা দিয়েছে পুলিশ। মিছিলটি জ্বালানি মন্ত্রণালয় অভিমুখে যাওয়ার সময় আজ সোমবার দুপুরে রাজধানীর পুরানা পল্টন মোড়ে এ ঘটনা ঘটে। এ সময় পুলিশ নেতা-কর্মীদের সঙ্গে খারাপ আচরণ করে বলে অভিযোগ করে এই জোট।বাম জোট বলছে, বিদ্যুতের মূল্যবৃদ্ধির প্রতিবাদ জানিয়ে আজ দুপুরে রাজধানীর জাতীয় প্রেসক্লাবের সামনে সমাবেশ কর্মসূচি ছিল তাদের। বাম জোটের সমন্বয়ক ও বাংলাদেশের কমিউনিস্ট পার্টির (সিপিবি) সাধারণ সম্পাদক রুহিন হোসেন সেখানে সংক্ষিপ্ত বক্তব্য দেন। এরপর জ্বালানি মন্ত্রণালয় অভিমুখে জোটের নেতা–কর্মীরা মিছিল বের করেন। মিছিলটি পুরানা পল্টন মোড়ে গেলে পুলিশের ব্যারিকেডে বাধার মুখে পড়ে। এরপর জোটের নেতা–কর্মীরা সেখানেই বসে সমাবেশ করেন। সেখানে পুলিশি বাধা ও দুর্ব্যবহারের নিন্দা জানানো হয়। জ্বালানি খাতের ভুলনীতি ও দুর্নীতির সঙ্গে জড়িতদেরও শাস্তির দাবি জানান তাঁরা।সিপিবির সাধারণ সম্পাদক রুহিন হোসেনের সভাপতিত্বে অনুষ্ঠিত সমাবেশে বক্তব্য দেন সমাজতান্ত্রিক দলের সহসাধারণ সম্পাদক রাজেকুজ্জামান রতন, বাসদের (মার্ক্সবাদী) সমন্বয়ক মাসুদ রানা, গণতান্ত্রিক বিপ্লবী পার্টির সাধারণ সম্পাদক মোশরেফা মিশু, বিপ্লবী কমিউনিস্ট লীগের সম্পাদকমণ্ডলীর সদস্য নজরুল ইসলাম, সমাজতান্ত্রিক পার্টির নির্বাহী সভাপতি আব্দুল আলী। সমাবেশ পরিচালনা করেন সিপিবির সহকারী সাধারণ সম্পাদক মিহির ঘোষ।বাম জোটের নেতারা বলেন, মিছিলে বাধা দিয়ে প্রকারান্তরে জনগণের দাবির প্রতি অবহেলা করা হলো। তাঁরা পুলিশকে জনগণের দাবির মিছিল না ঠেকিয়ে দুর্নীতিবাজদের বিরুদ্ধে, বিদ্যুৎ লুটপাটকারীদের বিরুদ্ধে অভিযান চালাতে আহ্বান জানান।