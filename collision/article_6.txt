মুন্সিগঞ্জ সদর উপজেলার মোল্লাকান্দি ইউনিয়নে আধিপত্য বিস্তার নিয়ে প্রতিপক্ষের হামলায় পাঁচজন গুলিবিদ্ধ হয়েছেন। গতকাল বুধবার রাত নয়টার দিকে ইউনিয়নের মুন্সিকান্দি সরকারি প্রাথমিক বিদ্যালয় মাঠে এ ঘটনা ঘটে।হামলায় আহত হয়েছেন ওই ইউপির সাবেক চেয়ারম্যান এবং সদর উপজেলা মহিলা আওয়ামী লীগের সভাপতি মোহসিনা হকের (কল্পনা) সমর্থক শওকত হোসেনের লোকজন। তাঁদের অভিযোগ, সদর উপজেলা আওয়ামী লীগের যুগ্ম সম্পাদক ও মোল্লাকান্দি ইউনিয়ন পরিষদের (ইউপি) চেয়ারম্যান রিপন হোসেন পাটোয়ারীর সমর্থক উজির আলী ও তাঁর সহযোগীরা এ হামলা করেছেন।আহত বাবুল ব্যাপারী (৪৭), ইখতিয়ার ব্যাপারী (২৬), আবদুর রব (৫৫), মহিউদ্দিন শেখ (৩৪) ও আসলাম মোল্লাকে (৫০) প্রথমে মুন্সিগঞ্জ জেনারেল হাসপাতালে চিকিৎসা দেওয়া হয়। পরে তাঁদের ঢাকায় নেওয়া হয়।এ বিষয়ে মুন্সিগঞ্জের অতিরিক্ত পুলিশ সুপার (সদর সার্কেল) থান্দার খায়রুল হাসান আজ বৃহস্পতিবার সকালে প্রথম আলোকে বলেন, ‘পূর্ববিরোধের জেরে হামলায় কয়েকজন গুলিবিদ্ধ হয়েছেন। খবর পেয়ে গতকাল রাতেই পুলিশ ঘটনাস্থলে যায়। আজও ওই এলাকায় পুলিশ মোতায়েন রয়েছে। উজির আলীর বিরুদ্ধে হামলার মৌখিক অভিযোগ পেয়েছি। লিখিত অভিযোগ পাওয়া যায়নি। তবে যারা ঘটনাটি ঘটিয়েছে, তাদের ধরতে পুলিশ কাজ করছে।’পুলিশ ও স্থানীয় সূত্রে জানা যায়, আধিপত্য বিস্তার কেন্দ্র করে মোল্লাকান্দি ইউপির বর্তমান চেয়ারম্যান রিপন হোসেন পাটোয়ারী ও সাবেক চেয়ারম্যান মোহসিনা হকের মধ্যে দীর্ঘদিন ধরে বিরোধ চলছে। এ বিরোধ তাঁদের কর্মী–সমর্থকদের মধ্যেও ছড়িয়ে পড়েছে। গতকাল রাতে এশার নামাজের পর মুন্সিকান্দি স্কুলের মাঠে বসে ছিলেন শওকত হোসেনের লোকজন। তখন উজির আলীর ১০–১২ জন সমর্থক তাঁদের ওপর হামলা ও গুলি করে। এতে ওই পাঁচজন গুলিবিদ্ধ হন। স্থানীয় বাসিন্দারা তাঁদের উদ্ধার করে মুন্সিগঞ্জ জেনারেল হাসপাতাল নিয়ে যান।মুন্সিগঞ্জ জেনারেল হাসপাতালের জরুরি বিভাগের চিকিৎসক এস এম কালাম প্রধান জানান, গতকাল রাত ১০টার দিকে পাঁচজন গুলিবিদ্ধ অবস্থায় হাসপাতালে এসেছিলেন। তাঁদের হাত–পায়ের বিভিন্ন স্থানে ছররা গুলির আঘাতের চিহ্ন রয়েছে। উন্নত চিকিৎসার জন্য তাঁদের ঢাকায় পাঠানো হয়েছে।