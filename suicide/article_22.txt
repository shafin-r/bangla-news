লালমনিরহাটের হাতীবান্ধা উপজেলায় চার মাস বয়সী মেয়েকে বিষ পান করিয়ে নিজেও খান এক মা। গতকাল শনিবার ঘটে এ ঘটনা। ওই দিন সন্ধ্যায় তাঁরা মারা যান।মারা যাওয়া দুজন হলেন সোনারদীঘি গ্রামে আকবর আলীর স্ত্রী রোজিনা বেগম (৪৫) ও তাঁর চার মাসের মেয়ে জান্নাতুল ফেরদৌসী। গতকাল শনিবার রাতে তাঁদের লাশ উদ্ধার করে পুলিশ।পুলিশ ও স্থানীয় লোকজন জানান, চার মেয়েসন্তানের জননী রোজিনা বেগম দীর্ঘদিন ধরে মানসিকভাবে অসুস্থ। কিছুদিন ধরে তাঁকে মানসিক রোগের চিকিৎসাও দেওয়া হচ্ছিল। গতকাল সকালে সবার অগোচরে বাড়িতে রাখা ফসলির জমির কীটনাশক ছোট মেয়ে জান্নাতুল ফেরদৌসীকে খাইয়ে নিজে খান রোজিনা। পরে অসুস্থ হয়ে পড়লে পরিবারের লোকজন বিষয়টি বুঝতে পেয়ে স্থানীয় উপজেলা স্বাস্থ্য কমপ্রেক্সে ভর্তি করেন। সেখানে চিকিৎসার অবনতি হলে মা ও মেয়েকে উন্নত চিকিৎসার জন্য রংপুর মেডিকেল কলেজ হাসপাতালে পাঠান। সেখানে নেওয়ার পথে সন্ধ্যায় প্রথমে মা ও পরে মেয়ের মৃত্যু হয়।খবর পেয়ে হাতীবান্ধা থানা–পুলিশ রাতে তাঁদের নিজ বাড়ি থেকে লাশ উদ্ধার করে ময়নাতদন্তের জন্য লালমনিরহাট সদর হাসপাতালের মর্গে পাঠায়।হাতীবান্ধা থানার ভারপ্রাপ্ত কর্মকর্তা সাইফুল ইসলাম জানান, মায়ের মৃত্যুর বিষয়টি আত্মহত্যা। তাই অপমৃত্যু (ইউডি) মামলা হবে। চার মাসের শিশু নিজে বিষ পান করতে পারে না। তাকে বিষ খাওয়ানো হয়েছে। তবুও শিশুর মৃত্যুর ঘটনা হত্যা মামলা হিসেবে গ্রহণ করা হবে।