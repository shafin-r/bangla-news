কক্সবাজারের টেকনাফের হ্নীলা থেকে এক কিশোরকে ডেকে নিয়ে অপহরণ করা হয়েছে। এর তিন দিন পর মুক্তিপণ হিসেবে আট লাখ টাকা দাবি করা হয়েছে বলে জানিয়েছে পরিবার।অপহৃত পারভেজ মোশাররফ (১৫) উপজেলার হ্নীলা ইউনিয়নের ১ নম্বর ওয়ার্ডের মরিচ্যাঘোনা এলাকার মোহাম্মদ হোছনের ছেলে। গতকাল সোমবার রাতে মোহাম্মদ হোছন এ ঘটনায় বাদী হয়ে টেকনাফ থানায় লিখিত অভিযোগ করেছেন। টেকনাফ মডেল থানার ভারপ্রাপ্ত কর্মকর্তা (ওসি) মুহাম্মদ ওসমান গণি এসব তথ্য নিশ্চিত করেন।লিখিত অভিযোগ সূত্রে জানা যায়, পারভেজ ও আরেক কিশোর (১৭) প্রায় দেড় বছর ধরে টেকনাফ সদরের দরগাছড়ায় জেলে হিসেবে কাজ করে। গত শনিবার বিকেলে ওই কিশোর বসতঘরে এসে পারভেজকে ডেকে নিয়ে যায়। পরে পারভেজ ঘরে ফিরে আসে। তার মুঠোফোন নম্বরও বন্ধ পাওয়া যায়। পরে ওই কিশোরের মুঠোফোন থেকে মোহাম্মদ হোছনের নম্বরে ফোন করে আট লাখ টাকা দাবি করা হয়। মুক্তিপণের টাকা দিতে অনিহা প্রকাশ করিলে তাঁর ছেলেকে হত্যা ও লাশ গুম করার হুমকি দেওয়া হয়মোহাম্মদ হোছন বলেন, ইমু অ্যাপের মাধ্যমে ফোন করে ছেলেকে শরীরের বিভিন্ন স্থানে এলোপাতাড়ি মারধর করে ভিডিও দেখানো হয়েছে। আজ মঙ্গলবার দুপুর পর্যন্ত ছেলে অপহরণকারীদের হাতে বন্দী অবস্থায় রয়েছে। তার প্রাণনাশের আশঙ্কা রয়েছে। ছেলেকে জীবিত ফেরত পাওয়ার জন্য পুলিশের শরণাপন্ন হয়েছেন তিনি।এ ব্যাপারে টেকনাফ মডেল থানার ওসি মুহাম্মদ ওসমান গনি বলেন, ওই ঘটনায় পারভেজের পরিবারের কাছ থেকে একটি অভিযোগ পাওয়া গেছে। বিষয়টি অপহরণ নাকি মাদকসংক্রান্ত, তা তদন্ত করে ব্যবস্থা নেওয়া হচ্ছে।উল্লেখ্য, গত ১১ মাসে টেকনাফের বিভিন্ন এলাকা থেকে ৯৯ জনকে অপহরণের ঘটনা ঘটেছে। এর মধ্যে ৪৯ জন স্থানীয় বাসিন্দা, বাকি ৫০ জন রোহিঙ্গা। অপহরণের শিকার ব্যক্তিদের মধ্যে অন্তত ৪৬ জন মুক্তিপণ দিয়ে ছাড়া পেয়েছেন বলে ভুক্তভোগী পরিবার সূত্রে জানা গেছে।