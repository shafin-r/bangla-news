চট্টগ্রামের বায়েজিদ বোস্তামী থানাধীন কলাবাগান এলাকায় নির্মাণাধীন দেয়ালের ইট পড়ে এক নারী আহত হয়েছেন। তাঁর নাম জেসমিন আক্তার (৪০)। আজ রোববার সকাল সাড়ে আটটার দিকে এ ঘটনা ঘটে।বিষয়টি প্রথম আলোকে নিশ্চিত করেছেন বায়েজিদ বোস্তামী থানার ভারপ্রাপ্ত কর্মকর্তা (ওসি) সঞ্জয় কুমার সিনহা। তিনি বলেন, নির্মাণাধীন দেয়ালটির ইট জেসমিন আক্তারের পায়ে পড়ে। এরপর তাঁকে চট্টগ্রাম মেডিকেল কলেজ হাসপাতালে চিকিৎসার জন্য পাঠানো হয়।কলাবাগান এলাকায় নির্মাণাধীন ওই দেয়াল আগেও ধসে পড়েছিল। গত ২৭ মে দেয়ালের পাশ দিয়ে হেঁটে যাচ্ছিলেন সাইফুল ইসলাম (২৬) নামের এক যুবক। হঠাৎ দেয়াল ধসে পড়লে তাঁর মৃত্যু হয়। সাইফুলের বাড়ি নোয়াখালীর বেগমগঞ্জ উপজেলায়। তিনি চট্টগ্রামের বায়েজিদ এলাকায় ভাড়া বাসায় থাকতেন। তাঁর বাবার নাম বাবুল মিয়া। এখানকার একটি কারখানায় শ্রমিকের কাজ করতেন সাইফুল।ওসি সঞ্জয় কুমার সিনহা প্রথম আলোকে বলেন, সাইফুলের মৃত্যুর পর সিটি করপোরেশন ও সিডিএর লোকজন গিয়ে সীমানাদেয়ালটি ভেঙে দিয়েছিলেন। কিন্তু একটা ছোট অংশ থেকে যায়। পরে সেই অংশ থেকে ইট এসে পড়ে জেসমিন আক্তারের ওপর।পুলিশ ও সিটি করপোরেশনের প্রকৌশলীর সঙ্গে কথা বলে জানা গেছে, দেয়ালটির নির্মাণপ্রক্রিয়া যথাযথ হয়নি। পর্যাপ্ত সিমেন্ট ও বালুর ব্যবহার করা হয়নি। এ কারণে অল্প বৃষ্টিতেই এটি ধসে পড়েছিল।মৌসুমি বায়ুর প্রভাবে চট্টগ্রামে আজ সকাল থেকে ভারী বৃষ্টি হচ্ছে। এ কারণে পাহাড়ধসের আশঙ্কা তৈরি হয়েছে।