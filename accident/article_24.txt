মাদারীপুরের শিবচরে তিনটি ট্রাকের সংঘর্ষে অন্তত চারজন আহত হয়েছেন। আজ বৃহস্পতিবার সকাল আটটার দিকে বঙ্গবন্ধু শেখ মুজিবুর রহমান এক্সপ্রেসওয়ের পাঁচ্চর এলাকায় এ দুর্ঘটনা ঘটে। এ সময় ঢাকা থেকে ভাঙ্গামুখী লেনে যান চলাচল বন্ধ হয়ে যায় এবং যানজটের সৃষ্টি হয়। দেড়ঘণ্টা পরে পরিস্থিতি আবার স্বাভাবিক হয়।হাইওয়ে পুলিশ সূত্রে জানা গেছে, আজ সকাল আটটার দিকে বঙ্গবন্ধু এক্সপ্রেসওয়েতে ঢাকা থেকে ছেড়ে আসা খুলনাগামী একটি ট্রাকের চাকা ফেটে বিকল হয়ে যায়। পরে পাঁচ্চর এলাকায় সড়কের পাশে ট্রাকটি পার্কিং করে রাখা হয়। এ সময় পেছন থেকে আসা দুটি ট্রাক দাঁড়িয়ে থাকা ট্রাকটিকে পর পর ধাক্কা দেয়। এতে আহত হন ওই চারজন। পরে যান চলাচল বন্ধ হওয়ার খবর পেয়ে সেখানে আসে হাইওয়ে পুলিশ। সকাল সাড়ে ৯টার দিকে রেকার দিয়ে ট্রাক তিনটি সরিয়ে নিলে যান চলাচল আবার স্বাভাবিক হয়।শিবচর হাইওয়ে থানার সার্জেন্ট মো. আরিকুজ্জামান বলেন, বৃষ্টি থাকায় এক্সপ্রেসওয়ে পিচ্ছিল হয়ে গেছে। এ কারণে এ ধরনের দুর্ঘটনা ঘটছে। তিনটি ট্রাক দুর্ঘটনার কবলে পড়েছে। হাইওয়ে পুলিশ দ্রুত ঘটনাস্থলে এসে পরিস্থিতি নিয়ন্ত্রণে আনার চেষ্টা করে। আহত ব্যক্তিদের উদ্ধার করে প্রাথমিক চিকিৎসা দেওয়া হয়েছে। একজনকে পাঁচ্চরের একটি বেসরকারি হাসপাতালে ভর্তি করা হয়েছে। এক্সপ্রেসওয়েতে যান চলাচল কিছু সময়ের জন্য ব্যাহত হলেও বর্তমানে পরিস্থিতি স্বাভাবিক আছে।