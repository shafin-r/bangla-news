কলেজের র‌্যাগ ডে উৎসব পালনকে কেন্দ্র করে শিক্ষার্থীদের দুই পক্ষের সংঘর্ষের জেরে আজ বৃহস্পতিবার দুপুরে প্রকাশ্যে শিক্ষার্থীকে কুপিয়ে হত্যা করা হয়েছে। হত্যার অভিযোগ উঠেছে গাজীপুরের কালিয়াকৈর পৌর ছাত্রলীগের সভাপতি ও তাঁর সহযোগীদের বিরুদ্ধে। নিহত শিক্ষার্থী হলেন কালিয়াকৈর উপজেলার বরিয়াবহ গ্রামের মোতালেব মিয়ার ছেলে মো. আল আমিন (১৯)। তিনি উপজেলার চন্দ্রা এলাকার জাতির পিতা বঙ্গবন্ধু কলেজের ডিগ্রি প্রথম বর্ষের ছাত্র ছিলেন। কলেজ কর্তৃপক্ষ ও পুলিশ সূত্রে জানা যায়, ওই কলেজের দ্বিতীয় বর্ষের শিক্ষার্থীরা গতকাল বুধবার কলেজ ক্যাম্পাসে র‌্যাগ ডের নাম করে এক অনুষ্ঠানের আয়োজন করে। ওই অনুষ্ঠানে দ্বিতীয় বর্ষের শিক্ষার্থী ও ডিগ্রির শিক্ষার্থীদের সঙ্গে তুচ্ছ বিষয় নিয়ে বাগ্‌বিতণ্ডা হয়। এ নিয়ে দুই গ্রুপের মধ্যে পাল্টাপাল্টি ধাওয়ার ঘটনাও ঘটে। ওই ঘটনার জেরে আজ দুপুরে পৌর ছাত্রলীগের সভাপতি ও কলেজের ডিগ্রি তৃতীয় বর্ষের শিক্ষার্থী ইমন খান, তাঁর সহযোগী সাকিব হৃদয়, আকাশ, হাসানসহ ১০ থেকে ১২ জন শিক্ষার্থী কলেজ ক্যাম্পাসের মাঠে ডিগ্রি প্রথম বর্ষের শিক্ষার্থী আল আমিন ও কামরুলকে দেখতে পেয়ে ধাওয়া করেন। এ সময় তাঁরা দুজনে দৌড়ে পালানোর চেষ্টা করেন। পরে তাঁরা বঙ্গবন্ধু কলেজের পশ্চিম পাশে ডাইনকিনি সড়কে শাহ মখদুম মার্কেটের সামনে গিয়ে মাটিতে পড়ে যায়। এ সময় হামলাকারীরা তাঁদের এলোপাতাড়ি মারধর ও কুপিয়ে জখম করে। পরে আশপাশের লোকজন এগিয়ে এলে হামলাকারীরা পালিয়ে যায়। আহত অবস্থায় তাঁদের উদ্ধার করে কালিয়াকৈর উপজেলা স্বাস্থ্য কমপ্লেক্সে নিয়ে গেলে চিকিৎসক আল আমিনকে মৃত ঘোষণা করেন। খবর পেয়ে কালিয়াকৈর থানা–পুলিশ নিহত ব্যক্তির লাশ উদ্ধার করে গাজীপুর শহীদ তাজউদ্দীন আহমদ মেডিকেল কলেজের মর্গে পাঠিয়েছে। জাতির পিতা বঙ্গবন্ধু কলেজের অধ্যক্ষ সুফিয়া বেগম বলেন, গতকাল শিক্ষার্থীদের আবেদনের ভিত্তিতে তাঁদের বিদায়ী অনুষ্ঠান করার অনুমতি দেওয়া হয়েছিল। কোনো ধরনের রাগ ডে পালনের অনুমতি দেওয়া হয়নি। সেই অনুষ্ঠানে কলেজের বেশ কয়েকজন শিক্ষককে দায়িত্ব দেওয়া হয়েছিল। সেই অনুষ্ঠানে কিছু অনাকাঙ্ক্ষিত ঘটনা ঘটেছে। ওই ঘটনার জেরেই আজকে একটি পক্ষের হামলায় কলেজের এক ছাত্রকে পিটিয়ে ও কুপিয়ে হত্যা করা হয়েছে। এ ছাড়া একজন ছাত্র আহত হয়েছেন। কালিয়াকৈর থানার পরিদর্শক (তদন্ত) মো. জুবায়ের জানান, ‘আমরা যতটুকু জানতে পেরেছি, কলেজের র‌্যাগ ডে পালনকে কেন্দ্র করে শিক্ষার্থীদের দুই পক্ষের মধ্যে বিবাদের সৃষ্টি হয়। সেই বিবাদের জেরে আজ দুপুর সাড়ে ১২টার দিকে একটি পক্ষের হামলায় এক ছাত্র নিহত হয়েছেন। এ ঘটনায় এখন পর্যন্ত কাউকে গ্রেপ্তার করা হয়নি। হত্যাকারীদের গ্রেপ্তার করতে অভিযান চালানো হচ্ছে।’