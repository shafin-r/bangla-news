২০২২ সালে ফিফা ফুটবল বিশ্বকাপ নিয়ে ফেনীতে বাগ্‌বিতণ্ডার জেরে মো. জসিম নামের দক্ষিণ কোরিয়া দলের এক সমর্থককে খুনের মামলার এক আসামিকে র‍্যাব গ্রেপ্তার করেছে। তাঁর নাম মো. সাকিব (২৪)। তিনি ফেনীর দাগনভূঞা উপজেলার সিন্দুরপুর ইউনিয়নের দরবেশের হাট এলাকার মো. শাহাবুদ্দিনের ছেলে। গতকাল সোমবার রাতে র‍্যাব-৭ ও র‍্যাব-১১–এর যৌথ অভিযানে নারায়ণগঞ্জ থেকে তাঁকে গ্রেপ্তার করা হয়। ২০২২ সালের ৬ ডিসেম্বর ফুটবল বিশ্বকাপের একটি ম্যাচ চলার সময় ফেনী পৌরসভার সহদেরপুর এবং মাস্টারপাড়া এলাকায় ব্রাজিল ও দক্ষিণ কোরিয়া দলের সমর্থকদের মধ্যে বাগ্‌বিতণ্ডা হয়। এর জেরে মাস্টারপাড়া এলাকার ব্রাজিল দলের সমর্থকেরা সহদেরপুর এলাকায় কুপিয়ে হত্যা করেন ওই এলাকার বাসিন্দা মো. জসিমকে। হত্যার ঘটনায় জসিমের বাবা বাদী হয়ে সাতজনের নামোল্লেখ ও অজ্ঞাতপরিচয় ছয়-সাতজনকে আসামি করে ফেনী মডেল থানায় মামলা করেন। র‍্যাব জানায়, মামলার পর থেকে সাকিব পলাতক ছিলেন। গোপন সংবাদের ভিত্তিতে তাঁর অবস্থান শনাক্তের পর নারায়ণগঞ্জের সিদ্ধিরগঞ্জ থানার দশপাইপ এলাকায় র‍্যাব অভিযান চালায়। অভিযানে তাঁকে গ্রেপ্তারের পর ফেনীতে নিয়ে আসা হয়। র‍্যাব-৭, ফেনী ক্যাম্পের অধিনায়ক স্কোয়াড্রন লিডার মো. সাদিকুল ইসলাম বলেন, গ্রেপ্তার সাকিবকে ফেনী মডেল থানায় হস্তান্তর করা হয়েছে।