রাজধানীর কারওয়ান বাজারে আজ শনিবার সকালে ‘লা ভিঞ্চি’ হোটেলের পাশে তাদের টিনশেড জেনারেটর কক্ষে লাগা আগুন নিয়ন্ত্রণে এসেছে।আজ সকাল সোয়া ১০টার দিকে আগুন লাগে। ১০ টা ৩৮ মিনিটে আগুন নিয়ন্ত্রণে আসে। বেলা পৌনে ১১ টার দিকে আগুন পুরোপুরি নিভে যায়।ফায়ার সার্ভিসের নিয়ন্ত্রণকক্ষের কর্তব্যরত কর্মকর্তা লিমা খানম সকাল ১০টার পরে প্রথম আলোকে হোটেলের পঞ্চম তলায় জেনারেটর কক্ষে আগুন লাগার কথা জানিয়েছিলেন। পরে ফায়ার সার্ভিসের মিডিয়া সেল থেকে পাঠানো খুদে বার্তায় বলা হয়, লা ভিঞ্চি হোটেলের পাশে তাদের নিজস্ব টিনশেড জেনারেটর কক্ষে আগুন লেগেছিল। কর্মীরা জেনারেটর কক্ষ থেকে ধোঁয়া বের হতে দেখে ফায়ার সার্ভিসে খবর দেন। ফায়ার সার্ভিসের ছয়টি ইউনিট ঘটনাস্থলে যায়।তাৎক্ষণিকভাবে আগুন লাগার কারণ জানা যায়নি। এ ঘটনায় কেউ হতাহত হয়নি।