স্কুলছাত্র ও গাড়িচালককে অস্ত্রের মুখে জিম্মি করা হয়েছে। অপহরণকারীরা স্কুলছাত্রের পরিবারকে ফোন করে কোটি টাকা মুক্তিপণ দাবি করেন। অপহরণকারীদের কাছে ২০ লাখ টাকা পৌঁছে দেওয়ার পর তাদের ছেড়ে দেওয়া হয়। পরে জানা গেল, এই অপহরণের মূল পরিকল্পনাকারী গাড়িচালক। তিনি নিজে অপহৃত হওয়ার নাটক করেছিলেন।জিজ্ঞাসাবাদে ওই গাড়িচালকের দেওয়া তথ্যের ভিত্তিতে ঢাকা মহানগর গোয়েন্দা পুলিশ (ডিবি) প্রথম আলোকে এ তথ্য জানিয়েছে। গাড়িচালকের নাম মো. কামরুল।ডিবি সূত্রে জানা যায়, গত বুধবার সকালে ধানমন্ডির মাস্টারমাইন্ড স্কুলের সামনে অপহরণের ঘটনা ঘটে। অপহৃত স্কুলছাত্র জামিনুর রহমান ব্যবসায়ী আনিসুর রহমানের ছেলে। জামিনুর মাস্টারমাইন্ড স্কুলের শিক্ষার্থী। আনিসুর রহমানের ব্যক্তিগত গাড়িচালক কামরুল। অপহরণের ঘটনায় গত বুধবারই ধানমন্ডি থানায় অভিযোগ দেন ব্যবসায়ী আনিসুর রহমানের ভাই হাবিবুর রহমান। পুলিশকে না জানিয়ে স্বজনেরা অপহরণকারীদের কাছে ২০ লাখ টাকা পৌঁছে দেওয়ার পর স্কুলছাত্র জামিনুর ও চালক কামরুল বাসায় ফিরে আসেন।ডিবি পুলিশ বলছে, কামরুলকে জিজ্ঞাসাবাদ করার পর অপহরণের নেপথ্যের ঘটনা বেরিয়ে আসে। শুরু থেকেই তাঁর আচরণ সন্দেহজনক ছিল। এ কারণে ব্যাপক জিজ্ঞাসাবাদ করা হয় তাঁকে। পরে তিনি অপহরণের পরিকল্পনা এবং নিজে অপহৃত হওয়ার নাটক সাজানোর কথা স্বীকার করেন।এ ঘটনায় দায়ের করা মামলার তদন্ত করছে ডিবি। ডিবির রমনা বিভাগের উপকমিশনার (ডিসি) মো. হুমায়ুন কবীর প্রথম আলোকে বলেন, এখন পর্যন্ত এই মামলায় কাউকে গ্রেপ্তার করা হয়নি। তবে গাড়িচালককে জিজ্ঞাসাবাদ করা হচ্ছে। পুরো চক্রকে আইনের আওতায় আনার চেষ্টা চলছে।