চট্টগ্রাম নগরের একটি কলেজের এক এইচএসসি পরীক্ষার্থীকে (১৯) জিম্মি করে ধর্ষণের অভিযোগের মামলায় ওই কলেজের এক পিয়নকে গ্রেপ্তার করা হয়েছে। তাঁর নাম মোশাররফ হোসেন (৩০)। গত ৩০ জুন ফেনী থেকে তাঁকে গ্রেপ্তার করে চকবাজার থানা-পুলিশ। বর্তমানে চট্টগ্রাম কেন্দ্রীয় কারাগারে রয়েছেন মোশাররফ। এরপর কলেজ কর্তৃপক্ষ তাঁকে চাকরি থেকে বরখাস্ত করে। আজ মঙ্গলবার বিষয়টি জানাজানি হয়।   জানতে চাইলে কলেজটির অধ্যক্ষ আজ প্রথম আলোকে বলেন, ঘটনার পর ছাত্রীটি মামলা করেন। এরপর তাঁর বেতন-ভাতা বন্ধ রাখা হয়েছে। তাঁকে বরখাস্ত করা হয়েছে। ছাত্রীটি নগরের চকবাজার থানায় ২৯ জুন করা মামলার এজাহারে উল্লেখ করেন, এইচএসসি পরীক্ষার প্রবেশপত্র আনার জন্য ২৭ জুন কলেজে যান। ওই দিন বেলা সাড়ে ১১টার দিকে কলেজের একাডেমিক ভবনের চতুর্থ তলার ওয়াশ রুমের সামনে এক বন্ধুসহ ছাত্রীকে দেখতে পান পিয়ন মোশাররফ হোসেন। তখন কলেজের অধ্যক্ষ ও ছাত্রীর পরিবারকে দুজনের বিষয়ে বলে দেবেন বলে হুমকি দেন। তখন ভীত হয়ে পড়েন ছাত্রীটি। পরে ছাত্রীকে বাসায় পৌঁছে দেওয়ার কথা বলে নগরের একটি হোটেলে নিয়ে যান।  সেখানে একটি কক্ষে ছাত্রীটিকে ধর্ষণ করেন মোশাররফ। নগরের চকবাজার থানার ভারপ্রাপ্ত কর্মকর্তা (ওসি) ওয়ালী উদ্দিন আকবর প্রথম আলোকে বলেন, এইচএসসি পরীক্ষার্থী এক ছাত্রীকে ধর্ষণের মামলার আসামি মোশাররফ হোসেনকে ফেনী থেকে গ্রেপ্তার করে আদালতের মাধ্যমে কারাগারে পাঠানো হয়েছে। মামলাটির তদন্ত চলছে।