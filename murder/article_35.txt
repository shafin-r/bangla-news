জায়গাজমি নিয়ে বিরোধ ছিল স্থানীয় দুই পক্ষের। এ–সংক্রান্ত একটি মামলায় হাজিরা দিতে যাওয়ার পথে সকালে রেজাউল করিম নামের এক যুবককে খুন করেন প্রতিপক্ষের লোকজন। বিকেল গড়াতেই এর বদলা নিতে সাইফুল ইসলাম নামের আরেক যুবককে খুন করা হয়েছে। গতকাল বৃহস্পতিবার কক্সবাজারের টেকনাফ উপজেলার সাবরাং ইউনিয়নের শাহপরীর দ্বীপে ঘটেছে এ ঘটনা। সকালে নিহত রেজাউল করিম শাহপরীর দ্বীপের মিস্ত্রিপাড়ার বাসিন্দা ছিলেন। অন্যদিকে বিকেলে খুন হওয়া সাইফুল ইসলাম শাহপরীর দ্বীপের দক্ষিণপাড়ার বাসিন্দা। সাবরাং ইউনিয়ন পরিষদের ৭ নম্বর ওয়ার্ডের সদস্য আবদুল মান্নান ঘটনার বিষয়টি প্রথম আলোকে নিশ্চিত করেন। স্থানীয় বাসিন্দাদের সূত্রে জানা যায়, গতকাল সকাল সাড়ে ১০টার দিকে মামলার হাজিরা দিতে কক্সবাজারে যাচ্ছিলেন মিস্ত্রিপাড়ার বাসিন্দা মোহাম্মদ আয়াস, শাহ ইমরান, নূর করিম ও রেজাউল করিম। অটোরিকশাটি স্থানীয় তিন রাস্তার মাথা নামের এলাকায় পৌঁছালে দা, কিরিচ ও লোহার রড নিয়ে মোহাম্মদ ফরহাদ নামের এক ব্যক্তির নেতৃত্বে প্রতিপক্ষের লোকজন তাঁদের গতি রোধ করেন। এ সময় অটোরিকশায় থাকা চারজন পালানোর চেষ্টা করলে ধাওয়া দিয়ে রেজাউলকে ধরে কুপিয়ে মাথাসহ শরীরের বিভিন্ন স্থানে জখম করা হয়। পরে স্থানীয় বাসিন্দারা রেজাউলকে উদ্ধার করে টেকনাফ উপজেলা স্বাস্থ্য কমপ্লেক্সে নিয়ে গেলে চিকিৎসক তাঁকে মৃত ঘোষণা করেন। এ ঘটনার পর প্রতিশোধ হিসেবে হামলাকারী মোহাম্মদ ফরহাদের লোকজনকে খুঁজতে থাকেন। বিকেল পাঁচটার দিকে শাহপরীর দ্বীপের দক্ষিণপাড়া জামে মসজিদসংলগ্ন একটি দোকানে মোহাম্মদ ফরহাদের দূরসম্পর্কীয় আত্মীয় সাইফুল ইসলামকে দেখতে পেয়ে তাঁকে মারধর ও ছুরিকাঘাত করেন। সাইফুলের বড় বোন ফাতেমা আক্তার ও স্ত্রী জাহেদা আক্তারকে মারধর করা হয়। আহত অবস্থায় টেকনাফ হাসপাতালে প্রাথমিক চিকিৎসা শেষে কক্সবাজারে নেওয়ার পথে সাইফুলের মৃত্যু হয়। নিহত সাইফুলের বড় বোন ফাতেমা আক্তার বলেন, এলাকায় দীর্ঘদিন ধরে বানু ও নুরু হাকিম নামের দুই বংশের জায়গাজমি নিয়ে বিরোধ চলে আসছে। এর জেরে সকালে বানু বংশের রেজাউল করিমকে খুন করা হয়। প্রতিশোধ হিসেবে বিকেলে নুর হাকিম বংশের লোকজন তাঁর ভাইকে খুন করেন। তিনি আরও বলেন, রেজাউলের ওপর হামলায় অভিযুক্ত মোহাম্মদ ফরহাদ তাঁদের দূরসম্পর্কের মামা। কেবল এ কারণেই তাঁর ভাই সাইফুলকে খুন করা হয়েছে। সাইফুল সম্পূর্ণ নির্দোষ। জানতে চাইলে আজ শুক্রবার দুপুরে টেকনাফ মডেল থানার ভারপ্রাপ্ত কর্মকর্তা মুহাম্মদ ওসমান গনি বলেন, জায়গাজমি নিয়ে বিরোধের জেরে পাল্টাপাল্টি খুনের ঘটনা ঘটেছে। গতকাল সকালে সংঘটিত একটি খুনের বদলা নিতে বিকেলে আরেকটি খুনের ঘটনা ঘটে। কোনো পক্ষের কাছ থেকেই এখন পর্যন্ত অভিযোগ পাওয়া যায়নি। অভিযোগ পাওয়ার পর এ বিষয়ে যথাযথ আইনি ব্যবস্থা নেওয়া হবে।