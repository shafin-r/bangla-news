‘তারা ছিল মানিকজোড়ের মতো। একসঙ্গে দুজনের বেড়ে ওঠা। আল্লাহ নিয়েও গেল একসঙ্গে।’ বসতঘরের সামনে বিলাপ করতে করতে কথাগুলো বলছিলেন সৌদি আরবের মদিনায় সড়ক দুর্ঘটনায় নিহত মোহাম্মদ মহিউদ্দিনের বাবা নুর আহমদ।গত শনিবার সংঘটিত ওই সড়ক দুর্ঘটনায় মোহাম্মদ মহিউদ্দিন ও তাঁর চাচাতো ভাই মোহাম্মদ তারেকের মৃত্যু হয়। এই দুই যুবকের বাড়ি চট্টগ্রামের সাতকানিয়া উপজেলার মাদার্শা ইউনিয়নে। গতকাল রোববার বিকেলে দুজনের বাড়িতে গিয়ে দেখা যায় শোকাবহ পরিবেশ। পরিবারের সদস্যরা নিহত দুজনের কথা স্মরণ করে আহাজারি করছেন।নুর আহমদের সঙ্গে যখন কথা হয়, তখন তিনি তাঁর ছোট ভাই আবদুল করিমের ঘরে। নিহত মোহাম্মদ তারেক আবদুল করিমের ছেলে। নুর আহমদ বলেন, ‘গ্রামের আশপাশে প্রায় সবারই পাকা ঘর। আমার ছেলে মহিউদ্দিনও একটি পাকা ঘর তৈরির স্বপ্ন দেখত। সেই স্বপ্নপূরণেই সৌদি আরব গিয়েছিল। স্বপ্ন পূরণ না হতেই আমার ছেলেটা না ফেরার দেশে চলে গেল।’সাত বছর আগে মহিউদ্দিন সৌদি আরবে গেছেন জানিয়ে তাঁর বাবা নুর আহমদ বলেন, ‘আমাদের অভাবের সংসার ছিল। ছেলেটা যাওয়ার সময় বলেছিল, আব্বা আর দুই থেকে তিন কেজি করে চাল কিনতে হবে না। সৌদি আরবে গিয়ে একটু স্বাবলম্বী হই, তারপর বস্তায় চাল কিনব।’ তিনি আরও বলেন, ‘ছেলেটা শুরুতে সুবিধা করতে পারেনি। এ বছর আর্থিক অবস্থা কিছুটা ভালো হওয়ায় জানিয়েছিল কিছুদিনের মধ্যেই বাড়ি এসে পাকা ঘর নির্মাণের কাজ শুরু করবে। এরপর বিয়ে করবে।’