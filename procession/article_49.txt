বিএনপির ডাকা হরতাল সমর্থনে বগুড়ায় জেলা বিএনপি ও সহযোগী সংগঠনের নেতা-কর্মীরা মিছিল করেছেন। আজ বৃহস্পতিবার সকালে বগুড়া শহরের শেরপুর সড়কের কানুচগাড়ি এলাকায় তাঁরা মিছিল করেন। এ সময় একটি গাড়ি ভাঙচুরের ঘটনা ঘটে। বিস্ফোরণের শব্দও শোনা যায়। খবর পেয়ে পুলিশ ধাওয়া দিয়ে নেতা-কর্মীদের ছত্র ভঙ্গে দেয়। সেই সঙ্গে মিছিল থেকে দুজনকে আটক করেছে পুলিশ।প্রত্যক্ষদর্শী ও পুলিশ সূত্রে জানা যায়, আজ সকাল সাতটার পর থেকে শহরের সাতমাথার সড়কগুলোয় বাড়তে থাকে রিকশা ও অটোরিকশা চলাচল। সকাল পৌনে ৯টার দিকে শহরের কানুচগাড়ি এলাকায় বিএনপির চেয়ারপারসনের উপদেষ্টা হেলালুজ্জামান তালুকদারের নেতৃত্বে হরতাল সমর্থনে নেতা-কর্মীরা মিছিল করেন। শহরের প্রবেশপথে যানবাহন চলাচলে বাধা দেন তাঁরা। এ সময় পিকেটিংও করা হয়। সাতমাথা-শেরপুর সড়কে চলাচল করা করতোয়া গেটলক নামের একটি গাড়ি ভাঙচুর করা হয়। খবর পেয়ে পুলিশ এসে ধাওয়া দিয়ে ছত্রভঙ্গ করে দেয়। বগুড়া জেলা বিএনপির সাধারণ সম্পাদক আলী আজগর তালুকদার বলেন, হরতালের সমর্থনে বিএনপির নেতা-কর্মীরা শান্তিপূর্ণভাবে কর্মসূচি পালন করছিলেন। পুলিশ বিনা উসকানিতে মিছিলে হামলা করেছে। বিএনপির দুজন কর্মীকে আটক করেছে। বগুড়া সদর থানার পরিদর্শক (তদন্ত) মো. শাহিনুজ্জামান বলেন, বিএনপির মিছিল থেকে একটি গাড়ি ভাঙচুর করা হয়েছে। এ ছাড়া ককটেল বিস্ফোরণ ঘটানো হয়েছে। বিশৃঙ্খলা সৃষ্টির অভিযোগে মিছিল থেকে দুজনকে আটক করা হয়। এ ঘটনায় থানায় মামলা প্রক্রিয়াধীন।এদিকে বেলা ১১টা পর্যন্ত শহরের দোকানপাট বন্ধ দেখা গেছে। ব্যক্তিগত গাড়ি ও গণপরিবহন, ট্রাক ও ভারী যানবাহন চলাচল করতে তেমন দেখা যায়নি। স্কুল-কলেজ, অফিস-আদালত, ব্যাংক-বিমা খোলা থাকলেও মানুষের উপস্থিতি অন্য দিনের তুলনায় কম।

