বান্দরবানের থানচিতে বর্ডার গার্ড বাংলাদেশ (বিজিবি) সদস্যদের প্রচেষ্টায় আগুনের বড় ক্ষতি থেকে রক্ষা পেয়েছে পাহাড়ি বাড়িঘর। আজ শুক্রবার সকাল ১০টার দিকে উপজেলার থুইসাপাড়ায় এ অগ্নিকাণ্ডের ঘটনা ঘটেছে।বিজিবি সদর দপ্তরের জনসংযোগ কর্মকর্তা মো. শরীফুল ইসলামের বিভিন্ন গণমাধ্যমে পাঠানো বিজ্ঞপ্তিতে বলা হয়, আজ সকাল ১০টার দিকে থানচির থুইসাপাড়ায় একটি বসতঘরের রান্নাঘর থেকে আগুনের সূত্রপাত হয়। খবর পেয়ে বিজিবির বলিপাড়া ব্যাটালিয়নের (৩৮ বিজিবি) অধীন জিন্নাপাড়া ক্যাম্পের বিজিবি সদস্যরা তৎক্ষণাৎ সেখানে ছুটে যান। তাঁরা অগ্নিনির্বাপক যন্ত্র ব্যবহারসহ নানা উপায়ে আগুন নিয়ন্ত্রণে আনার চেষ্টা করেন। বিজিবি সদস্যদের চেষ্টায় দুপুরের দিকে আগুন নিয়ন্ত্রণে আসে। তবে থুইসাপাড়ায় বেশ কয়েকটি বসতবাড়ি পুড়ে যায়। আগুন নিয়ন্ত্রণে আনার ফলে বাকি পাহাড়ি বসতঘর ও সম্পদ রক্ষা পায়।বিজ্ঞপ্তিতে আরও বলা হয় যে আগুন নেভাতে এসে কয়েকজন পাহাড়ি আহত হন। তাঁদের বিজিবি ক্যাম্পের মেডিকেল সহকারী প্রাথমিক চিকিৎসা ও ওষুধ দিয়েছেন।