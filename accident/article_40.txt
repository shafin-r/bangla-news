চট্টগ্রামের পটিয়ায় গভীর রাতে ট্রাক ও যাত্রীবাহী টেম্পোর মুখোমুখি সংঘর্ষে দুই যাত্রী নিহত হয়েছেন। গতকাল সোমবার রাত পৌনে দুইটার দিকে চট্টগ্রাম-কক্সবাজার মহাসড়কের পটিয়ার ভেল্লাপাড়া সেতুর কাছে এ ঘটনা ঘটে। এ সময় আহত হন আরও দুজন।নিহত দুজন হলেন সাতকানিয়া উপজেলার ওমর ফারুকের ছেলে সুফী আলম (২৫) এবং কিশোরগঞ্জ জেলার ফিরোজ মিয়ার ছেলে নুরুজ্জামান (১৯)।হাইওয়ে পুলিশ জানায়, গতকাল রাত পৌনে দুইটার দিকে পটিয়ার দিক থেকে চট্টগ্রাম মুখী যাত্রীবাহী টেম্পোটি ভেল্লাপাড়া সেতুর কাছে আসে। এ সময় মুষলধারে বৃষ্টি হচ্ছিল। একই সময় চট্টগ্রামের দিক থেকে আসা বিপরীতমুখী একটি ট্রাকের সঙ্গে টেম্পোটির মুখোমুখি সংঘর্ষের ঘটনা ঘটে। এতে চালকসহ চার যাত্রী গুরুতর আহত হন। ঘটনাস্থল থেকে মুমূর্ষু অবস্থায় সুফি আলম ও নুরুজ্জামানকে উদ্ধার করে পটিয়া স্বাস্থ্য কমপ্লেক্সে নেওয়ার পর কর্তব্যরত চিকিৎসক তাঁদের মৃত ঘোষণা করেন। আহত দুজনের পরিচয় জানা যায়নি।পটিয়া হাইওয়ে থানার উপপরিদর্শক (এসআই) মনিরুজ্জামান প্রথম আলোকে বলেন, ঘটনার পর ট্রাক ও টেম্পো দুটি আটক করা হলেও চালকেরা পালিয়ে গেছেন। আজ মঙ্গলবার সকালে নিহত দুজনের লাশ পরিবারের কাছে হস্তান্তর করা হয়েছে। এ ব্যাপারে মামলা প্রক্রিয়াধীন।