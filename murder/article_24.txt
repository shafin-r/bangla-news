খুলনায় দিঘলিয়া উপজেলায় দুর্বৃত্তের গুলিতে ইউনিয়ন পরিষদের (ইউপি) এক সাবেক সদস্য নিহত হয়েছেন। তাঁর নাম আরিফ হোসেন (৪০)। গতকাল সোমবার রাতে খুলনা প্রকৌশল ও প্রযুক্তি বিশ্ববিদ্যালয় (কুয়েট) সংলগ্ন কুয়েট-তেলিগাতি সড়কে এ ঘটনা ঘটে। নিহত আরিফ যোগিপোল ইউনিয়নের ৩ নম্বর ওয়ার্ডের সাবেক সদস্য এবং কুয়েট গেট এলাকার বাসিন্দা ছিলেন। এ ছাড়া তিনি স্থানীয় পর্যায়ে যুবলীগের রাজনীতির সঙ্গে সম্পৃক্ত ছিলেন এবং ঠিকাদারির কাজ করতেন। স্থানীয় বাসিন্দা ও প্রত্যক্ষদর্শীরা বলেন, গতকাল রাত পৌনে ১২টার দিকে হেলমেট পরা দুর্বৃত্তরা একটি মোটরসাইকেলে চেপে ঘটনাস্থলে এসে আরিফ হোসেনকে এলোপাতাড়ি গুলি করে। এরপর পালিয়ে যায় তারা। আরিফের শরীরের বিভিন্ন অংশে একাধিক গুলি লাগে। পরে স্থানীয় বাসিন্দারা উদ্ধার করে খুলনা মেডিকেল কলেজ হাসপাতালের জরুরি বিভাগে নিয়ে গেলে তাঁকে মৃত ঘোষণা করেন কর্তব্যরত চিকিৎসক। এ বিষয়ে খুলনা মেট্রোপলিটন পুলিশের (কেএমপি) ডেপুটি কমিশনার (উত্তর) মোল্লা জাহাঙ্গীর হোসেন জানান, তিনজনের দুর্বৃত্ত দলটি মোটরসাইকেলে এসে সাবেক ইউপি সদস্য আরিফকে গুলি করে দ্রুত পালিয়ে যায়। পুলিশ ঘটনাস্থল পরিদর্শন করেছে। তবে কাউকে আটক করা সম্ভব হয়নি। ময়নাতদন্তের জন্য মরদেহটি মর্গে পাঠানো হয়েছে। তাৎক্ষণিকভাবে হত্যাকাণ্ডের কারণ জানা যায়নি। তবে তদন্ত সাপেক্ষে জড়িত ব্যক্তিদের বিরুদ্ধে ব্যবস্থা নেওয়া হবে।