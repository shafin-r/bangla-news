পিরোজপুরের কাউখালীতে ত্রাণ বিতরণ নিয়ে দুই দল গ্রামবাসীর মধ্যে সংঘর্ষে আহত আবদুর রব হাওলাদার (৪৫) মারা গেছেন। আজ রোববার দুপুরে বরিশালের শের-ই-বাংলা মেডিকেল কলেজ হাসপাতালে চিকিৎসাধীন অবস্থায় তিনি মারা যান।নিহত আবদুর রব হাওলাদার উপজেলার উত্তর নিলতী গ্রামের মৃত মকবুল হাওলাদারের ছেলে। তিনি পেশায় কাঠমিস্ত্রি ছিলেন। উপজেলার সুবিদপুর গ্রামে ঘূর্ণিঝড় রিমালের ত্রাণ বিতরণ নিয়ে স্বজনপ্রীতির অভিযোগে দুই দল গ্রামবাসীর মধ্যে সংঘর্ষে গতকাল শনিবার সন্ধ্যায় তিনি আহত হয়েছিলেন।এলাকাবাসী ও নিহত ব্যক্তির স্বজনদের সঙ্গে কথা বলে জানা গেছে, গত শুক্রবার উপজেলার চিড়াপাড়া পারসাতুরিয়া ইউনিয়ন পরিষদের নারী সদস্য খাদিজা বেগম ঘূর্ণিঝড়ে ক্ষতিগ্রস্ত পরিবারগুলোর মধ্যে স্থানীয় সংসদ সদস্যের বরাদ্দ করা ত্রাণ বিতরণের কার্ড বিতরণ করেন। ওই দিন ইউপি সদস্যের দেওয়া কার্ডধারীদের মধ্যে ত্রাণসামগ্রী বিতরণ করা হয়। কিন্তু খাদিজা বেগমের বিরুদ্ধে ত্রাণ বিতরণে স্বজনপ্রীতির অভিযোগ ওঠে। এরপর গতকাল সন্ধ্যায় সুবিদপুর গ্রামে ত্রাণবঞ্চিত লোকজন জড়ো হন। খবর পেয়ে খাদিজা বেগমের স্বামী মুজিবুর রহমানসহ তাঁর লোকজন সেখানে যান। এ সময় দুই পক্ষের মধ্যে কথা–কাটাকাটির একপর্যায়ে সংঘর্ষ হয়।সংঘর্ষে মুজিবুর হাওলাদার, তাঁর ভাই আবদুর রব হাওলাদার, মো. সেলিম, আশিক হাওলাদার, সঞ্জীব ঘোষ, সঞ্জয় ঘোষ, আলিম হাওলাদার, লিমন হাওলাদার ও সোলায়মান হাওলাদার আহত হন। আহত ব্যক্তিদের মধ্যে কয়েকজনকে উপজেলা স্বাস্থ্য কমপ্লেক্সে ভর্তি করা হয়। এর মধ্যে আবদুর রবের অবস্থার অবনতি হলে তাঁকে বরিশালের শের-ই-বাংলা মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় আজ দুপুরে তাঁর মৃত্যু হয়।ইউপি সদস্য খাদিজা বেগম বলেন, ‘প্রকৃত ক্ষতিগ্রস্তদের মধ্যে ত্রাণ বিতরণ করা হয়েছে। আমার প্রতিপক্ষ কিছু ব্যক্তি বিষয়টি নিয়ে মিথ্যাচার করে আমার স্বামী ও দেবরের ওপর হামলা করেন। এতে আমার দেবর মারা গেছেন।’কাউখালী থানার ভারপ্রাপ্ত কর্মকর্তা (ওসি) মো. হুমায়ুন কবির বলেন, এ ঘটনায় জড়িত থাকার অভিযোগে সঞ্জীব ঘোষ ও দিলীপ পাটিকরকে আটক করা হয়েছে। এ ব্যাপারে একটি হত্যা মামলা প্রক্রিয়াধীন। কাউখালীর উপজেলা নির্বাহী কর্মকর্তা (ইউএনও) স্বজল মোল্লা বলেন, তিনি ঘটনাস্থল পরিদর্শন করেছেন। সংঘর্ষ বা হত্যাকাণ্ডের বিষয়টি ত্রাণ বিতরণ নিয়ে ঘটেছে বলে কেউ জানাননি। পূর্বশত্রুতার জেরে ঘটনাটি ঘটেছে বলে স্থানীয়ভাবে তাঁকে জানানো হয়েছে।