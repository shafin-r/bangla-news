পাকিস্তানের পেশোয়ার শহরে একটি মসজিদে বিস্ফোরণের ঘটনায় নিহতের সংখ্যা বেড়ে অন্তত ২৮ জনে দাঁড়িয়েছে। এ ঘটনায় আহত হয়েছেন ১৫০ জনের বেশি। আজ সোমবার জোহরের নামাজের সময় শহরের পুলিশ লাইনস এলাকার এ বিস্ফোরণের ঘটনা ঘটে।বিস্ফোরণের সময় মসজিদটি মুসল্লিতে পূর্ণ ছিল। বিস্ফোরণে মসজিদ ভবনের একাংশ পুরোপুরি ধ্বংস হয়ে গেছে। স্থানীয় কর্মকর্তারা বলছেন, নিহত ব্যক্তিদের অনেকে ধ্বংসস্তূপের নিচে চাপা পড়ে আছেন। আহত ব্যক্তিদের স্থানীয় হাসপাতালগুলোতে ভর্তি করা হচ্ছে।পেশোয়ার শহরটি আফগানিস্তান সীমান্তসংলগ্ন। শহরের লেডি রিডিং হাসপাতালের মুখপাত্র মোহাম্মদ আসিম বলেন, আহত ব্যক্তিদের অনেকের অবস্থা গুরুতর। পরিস্থিতি একেবারে জরুরি অবস্থার মতো। মৃতের সংখ্যা আরও বাড়তে পারে।স্থানীয় গণমাধ্যমের খবরে বলা হচ্ছে, ঘটনাস্থলে পাকিস্তানের সেনাবাহিনী ও বোমা নিষ্ক্রিয়করণ দলের সদস্যরা অবস্থান করছেন। একই সঙ্গে রাজধানী ইসলামাবাদে নিরাপত্তাসংক্রান্ত উচ্চ সতর্কতা জারি করা হয়েছে। শহরটিতে প্রবেশ ও বের হওয়ার সব পথে নিরাপত্তা জোরদার করা হয়েছে।এদিকে মসজিদে বিস্ফোরণের কারণ এখনো জানা যায়নি। এ ঘটনার তীব্র নিন্দা জানিয়েছেন পাকিস্তানের প্রধানমন্ত্রী শাহবাজ শরিফ। এটিকে সন্ত্রাসী হামলা আখ্যা দিয়ে এক বিবৃতিতে তিনি বলেছেন, যারা এ ঘটনার পেছনে রয়েছে, ইসলামের সঙ্গে তাদের কোনো সম্পর্ক নেই। সন্ত্রাসবাদের বিরুদ্ধে পুরো জাতি এখন ঐক্যবদ্ধ।