পেশায় তিনি ইউটিউবার। জনপ্রিয়তাও আকাশচুম্বী। যুক্তরাষ্ট্রে বসবাস করেন। কিন্তু গিয়েছিলেন হাইতিতে। উদ্দেশ্য ছিল, সেখানকার একটি অপরাধী গোষ্ঠীর নেতার (গ্যাং লিডার) সাক্ষাৎকার নেবেন। সেই আশার গুড়ে বালি। হাইতিতে যাওয়ার এক দিন পর নিজেই অপহরণের শিকার হয়েছেন ওই ইউটিউবার।মার্কিন ওই ইউটিউবারের নাম অ্যাডিসন পিয়েরে মালৌফ। তবে তিনি ইওরফেলোআরব বা আরব নামে পরিচিত। এ নামে ইউটিউব চ্যানেল চালান তিনি।নিউইয়র্ক পোস্টের প্রতিবেদনের তথ্য, অ্যাডিসন জর্জিয়াভিত্তিক ইউটিউবার। হাইতির সবচেয়ে দুর্ধর্ষ গ্যাং লিডার জিমি ‘বারবিকিউয়ি’ চেরিজিয়েরের সাক্ষাৎকার নিতে চেয়েছিলেন তিনি। এ জন্য হাইতিতে যান।ঘটনাটি ১৪ মার্চের। এর ২৪ ঘণ্টা আগে যুক্তরাষ্ট্র থেকে হাইতিতে পৌঁছান অ্যাডিসন। সঙ্গে ছিলেন হাইতির একজন ইউটিউবার। ওই দিন দুজনকেই অপহরণ করেন হাইতির ‘৪০০ মাওজো গ্যাং’ নামের স্থানীয় একটি অপরাধী গোষ্ঠীর সদস্যরা।নিউইয়র্ক পোস্ট বলছে, অ্যাডিসনের মুক্তির বিনিময়ে ৬ লাখ ডলার মুক্তিপণ দাবি করেছে অপহরণকারীরা। ইতিমধ্যে ৪০ হাজার ডলার দেওয়া হয়েছে। কিন্তু অপহরণকারীরা তাঁকে মুক্তি দিতে নারাজ। তাঁরা মুক্তিপণের পুরো অর্থ দেওয়ার দাবি করে আসছেন।ইউটিউবে ১৪ লাখের মতো ব্যবহারকারী অ্যাডিসনের চ্যানেলে যুক্ত আছেন। সাধারণত ভ্রমণ ভ্লগ বানান তিনি। কিন্তু তিনি প্রচলিত পর্যটন স্পটগুলো এড়িয়ে যান। তার চেয়ে বিপজ্জনক জায়গায় ভ্রমণ ও সেসব জায়গার খুঁটিনাটি তুলে আনায় অ্যাডিসনের আগ্রহ প্রবল। সেই আগ্রহ থেকেই তিনি হাইতিতে গিয়েছিলেন।অ্যাডিসনের অপহরণের ঘটনা অনলাইনে ছড়িয়ে পড়েছে। অ্যাডিসনের বন্ধু ইউটিউবার লালেম এক এক্স পোস্টে এ তথ্য নিশ্চিত করে বলেন, প্রায় দুই সপ্তাহ খবরটি গোপন রাখার চেষ্টা করা হয়েছে। কিন্তু এখন এটা সবাই জানে। হ্যাঁ, তিনি (আরব) হাইতিতে অপহরণের শিকার হয়েছেন। আমরা তাঁকে মুক্ত করার চেষ্টা করছি।