বান্দরবানের রুমায় কুকি-চিন ন্যাশনাল ফ্রন্টের (কেএনএফ) সন্ত্রাসী কর্মকাণ্ডের বিরুদ্ধে আজ বৃহস্পতিবার মানববন্ধন ও প্রতিবাদ সমাবেশ হয়েছে। সমাবেশ থেকে কেএনএফকে সন্ত্রাসী সংগঠন অভিহিত করে সদস্যদের সবাইকে অবিলম্বে বিপথগামিতার পথ ত্যাগ করে স্বাভাবিক জীবনে ফিরে আসার আহ্বান জানানো হয়েছে।আজ বৃহস্পতিবার সকাল সাড়ে ১০টায় রুমা উপজেলা সদর বাজার এলাকায় ‘শান্তিকামী রুমাবাসী’র ব্যানারে এই কর্মসূচির আয়োজন করা হয়। এতে প্রধান অতিথি ছিলেন রুমা উপজেলা পরিষদের চেয়ারম্যান উহ্লাচিং মারমা। আরও বক্তব্য দেন উপজেলা পরিষদের ভাইস চেয়ারম্যান থাংখাম লিয়ান বম, রুমা সদর ইউনিয়ন পরিষদের (ইউপি) চেয়ারম্যান শৈমং মারমা, পাইন্দু ইউপি চেয়ারম্যান উহ্লামং মারমা, ব্যবসায়ী খলিলুর রহমান, ব্যবসায়ী সমিতির সভাপতি অঞ্জন বড়ুয়া প্রমুখ। কর্মসূচিতে বিভিন্ন শ্রেণি-পেশার মানুষ অংশগ্রহণ করেন।বক্তারা বলেন, রুমা ও রোয়াংছড়ি উপজেলায় সমতলের জঙ্গিদের সহযোগিতায় কেএনএফ সন্ত্রাসী কার্যকলাপে লিপ্ত রয়েছে। তাদের এই কর্মকাণ্ডে পাহাড়ি এলাকায় থাকা সাধারণ মানুষ ঘরবাড়ি ছাড়তে বাধ্য হচ্ছেন। দরিদ্র অনেক পরিবার বনজঙ্গলে পালিয়ে মানবেতর জীবন যাপন করছে। বক্তারা অবিলম্বে কেএনএফ সদস্যদের আত্মসমর্পণ করে স্বাভাবিক জীবনে ফিরে আসার আহ্বান জানান। এ ছাড়া সাধারণ মানুষ যাঁরা ঘরবাড়ি ছেড়ে বনজঙ্গলে পালিয়ে রয়েছেন, তাঁদের ফিরে আসার জন্য অনুরোধ জানানো হয়েছে।আইনশৃঙ্খলা রক্ষাকারী বাহিনীর তথ্য অনুযায়ী, রুমা ও রোয়াংছড়ি উপজেলার দুর্গম এলাকায় ২০২১ সাল থেকে কেএনএফ সশস্ত্র তৎপরতা পরিচালনা করছে। ২০২১ সালের শেষের দিকে কেএনএফপ্রধান নাথান বমের সঙ্গে জঙ্গিগোষ্ঠী জামাতুল আনসার ফিল হিন্দাল শারক্কীয়ার চুক্তি হয়েছে। চুক্তিতে কেএনএফ সংগঠনকে মাসিক তিন লাখ টাকা ও সদস্যদের ভরণপোষণের বিনিময়ে শারক্কীয়ার জঙ্গিদের সামরিক প্রশিক্ষণের কথা বলা হয়েছে। গত বছরের ৯ অক্টোবর থেকে আইনশৃঙ্খলা রক্ষাকারী বাহিনী কেএনএফ ও শারক্কীয়া জঙ্গিদের বিরুদ্ধে পরিচালনা করছে। অভিযান এখনো চলমান রয়েছে।