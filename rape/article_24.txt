চট্টগ্রামে পঞ্চম শ্রেণির এক ছাত্রীকে বাসায় ডেকে নিয়ে ধর্ষণের অভিযোগে করা মামলায় ফয়েজুল ইসলাম (৪৬) নামের এক শিক্ষককে কারাগারে পাঠানো হয়েছে। তিনি নগরের শেরশাহ সরকারি প্রাথমিক বিদ্যালয়ের প্রধান শিক্ষক। তাঁর গ্রামের বাড়ি চট্টগ্রামের বাঁশখালী। চট্টগ্রাম মেট্রোপলিটন ম্যাজিস্ট্রেট আদালত রোববার ফয়েজুলকে কারাগারে পাঠানোর আদেশ দেন। বায়েজিদ বোস্তামী থানার ভারপ্রাপ্ত কর্মকর্তা (ওসি) সঞ্জয় কুমার সিনহা প্রথম আলোকে বলেন, পঞ্চম শ্রেণির এক শিক্ষার্থীকে ধর্ষণের অভিযোগে তার মায়ের করা মামলায় শনিবার ওই শিক্ষককে গ্রেপ্তার করা হয়। রোববার আদালতের মাধ্যমে তাঁকে কারাগারে পাঠানো হয়।মামলার এজাহারের বরাত দিয়ে পুলিশ জানায়, শনিবার সকালে মেয়েকে বাসায় রেখে মা চাকরিতে চলে যান। ওই শিক্ষক ও ছাত্রীর বাসা পাশাপাশি। ফয়েজুলের কাছে প্রাইভেট পড়ত ওই ছাত্রী। শনিবার পড়ানোর নির্ধারিত সময় ছিল না। এরপরও ওই শিক্ষক ছাত্রীকে বাসায় ডেকে নেন। পরে তাকে ধর্ষণ করেন। ভুক্তভোগী ছাত্রী বর্তমানে চট্টগ্রাম মেডিকেল কলেজ হাসপাতালের ওয়ান-স্টপ ক্রাইসিস সেন্টার (ওসিসি) ভর্তি রয়েছে।