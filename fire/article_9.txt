চট্টগ্রামের সাতকানিয়ায় বসতঘরে লাগা আগুনে পুড়ে শারীরিক প্রতিবন্ধী এক শিশুর মৃত্যু হয়েছে। তার নাম সাইদুর রহমান (১২)। সে সাতকানিয়া পৌরসভার ৪ নম্বর ওয়ার্ডের ছমদরপাড়া এলাকার মাদ্রাসাশিক্ষক আবদুর রহমানের ছেলে। আজ রোববার দুপুরে এ ঘটনা ঘটে।সাতকানিয়া পৌরসভার স্থানীয় কাউন্সিলর আবু বক্কর সিদ্দিক প্রথম আলোকে বলেন, সাইদুর রহমানের মা মানসিক ভারসাম্যহীন। তাই বাবার বাড়িতে থেকে চিকিৎসা নিচ্ছেন। বাবা আবদুর রহমানের সঙ্গে ঝুপড়িতে বসবাস করত সাইদুর রহমান। বাবা প্রতিদিনের মতো আজ সকালে সাইদুর রহমানকে বাড়িতে একা রেখে কর্মস্থলে যান। এর মধ্যেই দুপুর সাড়ে ১২টার দিকে বৈদ্যুতিক শর্টসার্কিট থেকে ঘরটিতে আগুন লাগে। এ সময় ঘরের ভেতরে আগুনে দগ্ধ হয়ে সাইদুর রহমান মারা যায়। খবরে পেয়ে ছুটে আসেন বাবা। এসে দেখতে পান দগ্ধ ছেলের লাশ।সাতকানিয়া থানার উপপরিদর্শক (এসআই) জীবন কৃষ্ণ মজুমদার প্রথম আলোকে বলেন, আগুন লেগে ঘরটির কিছু অংশ পুড়ে যাওয়ার পর চালটি ভেঙে পড়ে। এ সময় ঘরের ভেতরে থাকা প্রতিবন্ধী শিশুটি দগ্ধ হয়ে মারা যায়। এ ঘটনায় থানায় একটি অপমৃত্যুর মামলা হয়েছে।