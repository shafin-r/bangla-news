খুলনা নগরে অবরোধের সমর্থনে মিছিল-সমাবেশ করেছেন বিএনপি ও সহযোগী সংগঠনের নেতা-কর্মীরা। আজ মঙ্গলবার দুপুরে জেলা ও মহানগর বিএনপির উদ্যোগে নগরের সাউথ সেন্ট্রাল রোডের চৌরাস্তা মোড়ে মিছিল ও সমাবেশ করেন নেতা-কর্মীরা। পরে সন্ধ্যায় বিএনপির বিভিন্ন সহযোগী সংগঠনের উদ্যোগে নগরে মশালমিছিল বের করা হয়।দুপুরে জেলা ও মহানগর বিএনপির উদ্যোগে শহরের সাউথ সেন্ট্রাল রোডের চৌরাস্তার মোড় থেকে মিছিল বের করেন বিএনপি ও সহযোগী সংগঠনের নেতা-কর্মীরা। মিছিলটি কয়লাঘাট কালিবাড়ী মোড়ে গিয়ে শেষ হয়। মিছিলে দুটি পটকা ফাটার শব্দ শোনা যায়। এতে নেতা-কর্মীরা বিশৃঙ্খল হয়ে যান এবং পথচারীদের মধ্যে আতঙ্ক ছড়িয়ে পড়ে। বিএনপির নেতাদের দাবি, শান্তিপূর্ণ মিছিলে ভয় দেখাতে দুর্বৃত্তদের দিয়ে এসব কাজ করছে একটি মহল।বিক্ষোভ মিছিলে মহানগর বিএনপির যুগ্ম আহ্বায়ক হাসানুর রশিদ চৌধুরী, মাসুদ পারভেজ, শেখ সাদী, জেলা বিএনপির যুগ্ম আহ্বায়ক মোল্লা মোশাররফ হোসেন, এস এম শামীম কবির প্রমুখ উপস্থিত ছিলেন।মহানগর বিএনপির আহ্বায়ক কমিটির সদস্য ও বিএনপির মিডিয়া সেলের সদস্যসচিব মিজানুর রহমান প্রথম আলোকে বলেন, গণতন্ত্র পুনরুদ্ধার ও ভোটের অধিকার ফিরিয়ে আনার জন্য বিএনপির শান্তিপূর্ণ অবরোধ কর্মসূচি ও চলমান আন্দোলনকে প্রশ্নবিদ্ধ করতে একটি মহল নানা ঘটনা ঘটাচ্ছে। বিএনপির শান্তিপূর্ণ মিছিল চলার সময় হঠাৎ দুটি পটকা ফাটার শব্দ পাওয়া যায়। ভয় দেখাতে বা নেতা-কর্মীদের ফাঁসাতে দুর্বৃত্তরা এই কাজ করেছে বলে তিনি মনে করেন।এদিকে ‘শেখ হাসিনার আজ্ঞাবহ কমিশনের অধীনে সাজানো-পাতানো ফরমায়েশি নির্বাচনী তফসিল বাতিল ও সরকারের পদত্যাগ করে নিরপেক্ষ সরকারের অধীনে গ্রহণযোগ্য অংশগ্রহণমূলক নির্বাচনের দাবিতে’ সন্ধ্যায় নগরে মশালমিছিল করেছেন নেতা-কর্মীরা। জেলা যুবদল, স্বেচ্ছাসেবক দল ও ছাত্রদল নগরের পিটিআই মোড় থেকে এই মশালমিছিল বের করে। মিছিলটি কিছু দূর সামনে সরকারি করোনেশন মাধ্যমিক বালিকা বিদ্যালয়ের সামনে গিয়ে শেষ হয়।সরকারের পদত্যাগ, নির্দলীয় সরকারের অধীন নির্বাচন ও নেতা-কর্মীদের মুক্তির দাবিতে ২৯ অক্টোবর থেকে কখনো অবরোধ কখনো হরতালের কর্মসূচি দিয়ে আসছে বিএনপি। একই ধরনের কর্মসূচি দিয়ে আসছে বিএনপির সঙ্গে যুগপৎ আন্দোলনে থাকা কয়েকটি রাজনৈতিক দল ও জোট।