চট্টগ্রামে এক বাক্‌প্রতিবন্ধী পোশাকশ্রমিককে ধর্ষণের পর হত্যার দায়ে এক ব্যক্তিকে মৃত্যুদণ্ডের আদেশ দিয়েছেন আদালত। তাঁর নাম মোহাম্মদ জালাল। আজ মঙ্গলবার দুপুরে নারী ও শিশু নির্যাতন দমন ট্রাইব্যুনাল-৫ চট্টগ্রামের বিচারক ওসমান গনি এ রায় দেন। ট্রাইব্যুনালের সরকারি কৌঁসুলি হাবিবুর রহমান আজাদ প্রথম আলোকে বলেন, ধর্ষণের পর শ্বাসরোধ করে হত্যার অভিযোগের মামলায় আদালত আসামিকে মৃত্যুদণ্ডের আদেশ দিয়েছেন। একই সঙ্গে এক লাখ টাকা জরিমানা করেন। রায় ঘোষণার সময় আসামি হাজির ছিলেন। পরে আদালতের নির্দেশে তাঁকে কারাগারে পাঠিয়ে দেওয়া হয়। আদালত সূত্র জানায়, ২০১৫ সালের ১৯ মার্চ চট্টগ্রাম নগরের চান্দগাঁও থানার শহীদ নগর এলাকায় ওই বাক্‌প্রতিবন্ধী পোশাকশ্রমিককে ধর্ষণের পর শ্বাসরোধ করে হত্যা করা হয়। তিনি জালালের বাসায় থাকতেন। জালালের স্ত্রীও একজন পোশাকশ্রমিক। স্ত্রী না থাকার সুযোগে তাঁকে ধর্ষণ করা হয়। এ ঘটনায় ভুক্তভোগীর বাবা বাদী হয়ে মামলা করেন। তদন্ত শেষে পুলিশ একই বছরের ১৯ নভেম্বর আদালতে অভিযোগপত্র জমা দেয়। পরের বছরের ১০ মার্চ আদালত আসামি জালালের বিরুদ্ধে অভিযোগ গঠন করে এ মামলার বিচার শুরু করেন। আটজনের সাক্ষ্য গ্রহণ শেষে আদালত এ রায় দেন।