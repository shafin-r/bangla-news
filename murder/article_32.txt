নেত্রকোনার কলমাকান্দা উপজেলায় দুর্বৃত্তদের ছুরিকাঘাতে আবদুল বাতেন (৬০) নামের মসজিদের ইমাম নিহত হয়েছেন। আজ সোমবার সকালে ময়মনসিংহ মেডিকেল কলেজ হাসপাতালে চিকিৎসাধীন অবস্থায় তাঁর মৃত্যু হয়। নিহত আবদুল বাতেন রংছাতি ইউনিয়নের সন্ন্যাসীপাড়া এলাকার বাসিন্দা। তিনি রংছাতি দাখিল মাদ্রাসার সহসুপার ও বিশাউতি বাইতুন নুর জামে মসজিদের পেশ ইমাম ছিলেন। এলাকার বাসিন্দা ও পুলিশ সূত্রে জানা গেছে, গতকাল রোববার রাতে বাতেন মসজিদের একটি কক্ষে ঘুমাচ্ছিলেন। রাত দেড়টার দিকে দুর্বৃত্তরা তাঁকে ছুরিকাঘাত করে চলে যায়। বাতেনের চিৎকার শুনে স্থানীয় লোকজন এসে তাঁকে রক্তাক্ত অবস্থায় দেখতে পান। পরে সেখান থেকে উদ্ধার করে কলমাকান্দা উপজেলা স্বাস্থ্য কমপ্লেক্সে নেওয়া হলে তাঁকে উন্নত চিকিৎসার জন্য ময়মনসিংহ মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় আজ‍ সকালে তাঁর মৃত্যু হয়। কলমাকান্দা উপজেলা স্বাস্থ্য কমপ্লেক্সের জরুরি বিভাগের চিকিৎসক সৌরভ ঘোষ বলেন, রোববার রাত পৌনে তিনটার দিকে আবদুল বাতেনকে গুরুতর আহত অবস্থায় হাসপাতালে নিয়ে আসা হয়। তাঁর বুকের বাঁপাশে ধারালো অস্ত্রের আঘাতে প্রচুর রক্তক্ষরণ হচ্ছিল। নিহত বাতেনের বড় ছেলে মো. বদিউজ্জামান বলেন, ‘কে বা কারা আমার বাবাকে এমন নির্মমভাবে খুন করেছে, কিছু বুঝতে পারছি না। আমার বাবার সঙ্গে কারও কোনো মতবিরোধও শুনিনি। তবে কেন তাঁকে হত্যা করা হলো?’ কলমাকান্দা থানার ভারপ্রাপ্ত কর্মকর্তা (ওসি) মোহাম্মদ লুৎফুল হক বলেন, খবর পেয়ে ঘটনাস্থলে পুলিশ পাঠানো হয়েছে। ময়নাতদন্তের জন্য আবদুল বাতেনের লাশ উদ্ধার করে হাসপাতালের মর্গে রাখা হয়েছে। হত্যাকাণ্ডের বিষয়ে পুলিশ তদন্ত শুরু করেছে।