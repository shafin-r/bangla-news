রাজধানীর সায়েদাবাদ ও পল্টনে পৃথক সড়ক দুর্ঘটনায় দুই যুবক নিহত হয়েছেন। তাঁদের কারও পরিচয় জানা যায়নি।যাত্রাবাড়ী থানার উপপরিদর্শক (এসআই) হিরামন বিশ্বাস বলেন, গতকাল বুধবার দিবাগত রাত ১২টার দিকে সায়েদাবাদ জনপদ মোড় বরাবর উড়ালসড়কে গাড়ির ধাক্কায় অজ্ঞাত এক ব্যক্তি আহত হন। পথচারীরা তাঁকে রক্তাক্ত অবস্থায় পড়ে থাকতে দেখে জাতীয় জরুরি সেবা নম্বর ৯৯৯-এ ফোন দেন।পরে যাত্রাবাড়ী থানার পুলিশ তাঁকে উদ্ধার করে ঢাকা মেডিকেল কলেজ হাসপাতালে নিয়ে যায়। এ সময় চিকিৎসক ওই ব্যক্তিকে মৃত ঘোষণা করেন। মরদেহটি হাসপাতালের মর্গে রাখা হয়েছে। তাঁর বয়স আনুমানিক ৩৮ বছর। পরনে ছাই রঙের প্যান্ট ও গেঞ্জি ছিল।পল্টন থানার এসআই মো. আবদুল আজিজ বলেন, আজ বৃহস্পতিবার ভোর সোয়া পাঁচটার দিকে বেপরোয়া গতির একটি ট্রাকের চালক নিয়ন্ত্রণ হারিয়ে ট্রাকটি সড়ক বিভাজকের ওপরে উঠিয়ে দেন। তখন সেখানে ঘুমিয়ে থাকা ৩২ বছর বয়সী যুবক ট্রাকের নিচে চাপা পড়েন। রক্তাক্ত অবস্থায় সকাল সোয়া ৬টার দিকে ঢাকা মেডিকেল কলেজ হাসপাতালের জরুরি বিভাগে নিয়ে গেলে চিকিৎসক তাঁকে মৃত ঘোষণা করেন। চালক মহসিনকে আটক করা হয়েছে, ট্রাকটিও জব্দ করা হয়েছে। নিহত যুবকের পরনে ছাই রঙের প্যান্ট ও সাদা ফুলহাতা গেঞ্জি ছিল।

