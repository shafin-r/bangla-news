অবরোধের সমর্থনে মিছিলের প্রস্তুতি নেওয়ার সময় খুলনা নগর বিএনপির পাঁচ নেতা-কর্মীকে গ্রেপ্তার করেছে পুলিশ। আজ রোববার বেলা ১১টার দিকে শহরের ইকবালনগর মোড় এলাকা থেকে তাঁদের গ্রেপ্তার করা হয়।গ্রেপ্তার বিএনপি নেতারা হলেন নগর বিএনপির যুগ্ম আহ্বায়ক চৌধুরী শফিকুল ইসলাম, সোনাডাঙ্গা থানা বিএনপির সদস্যসচিব সৈয়দ সাজ্জাদ আহসান, ২৬ নম্বর ওয়ার্ড বিএনপির নেতা মো. মনিরুজ্জামান, মো. হানিফ ও মো. ওমর ফারুখ খান।পরে বেলা দুইটার দিকে নগর বিএনপির যুগ্ম আহ্বায়ক মো. মাসুদ পারভেজ, চৌধুরী হাসানুর রশিদ ও নগর যুবদলের সাংগঠনিক সম্পাদক আবদুল আজিজের নেতৃত্বে নগরের সাউথ সেন্ট্রাল রোডের নার্গিস মেমোরিয়াল হাসপাতাল এলাকায় ঝটিকা মিছিল করেন নগর বিএনপির কয়েকজন নেতা।বেলা একটার দিকে খুলনা নগরে অবরোধের সমর্থনে মিছিল করেন জেলা বিএনপি ও সহযোগী সংগঠনের নেতারা। নগরের এসওএস হারম্যান মেইনর স্কুল থেকে বের হওয়া ওই মিছিলে নেতৃত্ব দেন জেলা বিএনপির যুগ্ম আহ্বায়ক ও জেলা যুবদলের সভাপতি শামীম কবির ও জেলা স্বেচ্ছাসেবক দলের সাধারণ সম্পাদক আতাউর রহমান।গ্রেপ্তারের বিষয়ে খুলনা সদর থানার ভারপ্রাপ্ত কর্মকর্তা (ওসি) কামাল হোসেন খান প্রথম আলোকে বলেন, গ্রেপ্তার ব্যক্তিদের নামে আগে থেকে থানায় মামলা আছে। তাঁদের মধ্যে দুজন নাশকতার মামলার এজাহারনামীয় আসামি। আজ আবার তাঁরা মিছিল করে গাড়ি ভাঙচুরের চেষ্টা করছিলেন। তাঁরা কোনো দলীয় কর্মী কি না, তা জানেন না বলে জানান ওসি। গ্রেপ্তার ব্যক্তিদের আদালতের মাধ্যমে কারাগারে পাঠানো হয়েছে।