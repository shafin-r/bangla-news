কক্সবাজারের রামুর ঈদগড়ে স্বামী-স্ত্রীর গলাকাটা লাশ উদ্ধার করেছে পুলিশ। গতকাল মঙ্গলবার দিবাগত রাত দুইটার পর দুর্বৃত্তরা দুজনকে গলা কেটে হত্যা করে বলে পুলিশের ধারণা। রামুর ঈদগড় ইউনিয়নের ৬ নম্বর ওয়ার্ডের ওপরের খিল এলাকায় এ ঘটনা ঘটে। আজ বুধবার সকালে স্থানীয় লোকজন স্বামী-স্ত্রীকে রক্তাক্ত অবস্থায় পড়ে থাকতে দেখে রামু থানার পুলিশকে খবর দেয়। পুলিশ ঘটনাস্থলে পৌঁছে মরদেহ উদ্ধার করে সূরতহাল প্রতিবেদন তৈরি করে। বেলা আড়াইটার দিকে ময়নাতদন্তের জন্য মরদেহ দুটি কক্সবাজার সদর হাসপাতাল মর্গে পাঠানো হয়। নিহত ব্যক্তিরা হলেন ওই ইউনিয়নের ওপরের খিল এলাকার বাসিন্দা কামাল হোসেনের মেয়ে রুবি আক্তার (১৯) ও তাঁর স্বামী নুর মোহাম্মদ (২৮)। নুর মোহাম্মদ চট্টগ্রামের রাউজান এলাকার বাসিন্দা। আড়াই মাস আগে দুজনের বিয়ে হয়। বিয়ের পর থেকে নুর মোহাম্মদ শ্বশুরবাড়িতে থাকতেন। স্বামী–স্ত্রী দুজনকেই গলা কেটে হত্যা করা হয়েছে জানিয়ে রামু থানার ভারপ্রাপ্ত কর্মকর্তা (ওসি) আবু তাহের দেওয়ান প্রথম আলোকে বলেন, হত্যাকারীদের শনাক্ত করতে পুলিশের অনুসন্ধান চলছে। কী করণে হত্যাকাণ্ড এবং কারা এর সঙ্গে জড়িত, তা এখনো পুলিশ নিশ্চিত হতে পারেনি। তবে হত্যাকাণ্ডটি পূর্বপরিকল্পিত মনে হচ্ছে। ঘটনার রহস্য উদ্‌ঘাটনের চেষ্টা চলছে। গতকাল দিবাগত রাত দুইটা থেকে পরবর্তী কয়েক ঘণ্টার মধ্যে দুর্বৃত্তরা ঘরে ঢুকে স্বামী-স্ত্রীকে হত্যা করতে পারে বলে সন্দেহ করা হচ্ছে। ঘটনায় সময় এলাকায় ভারী বর্ষণ হচ্ছিল। এ প্রসঙ্গে রামু থানার ওসি আবু তাহের দেওয়ান বলেন, হত্যাকাণ্ড নিয়ে নানা কথা আসছে, সবকিছু তদন্ত করে পুলিশ প্রকৃত ঘটনা উদ্‌ঘাটনের চেষ্টা করছে। বেলা তিনটা পর্যন্ত হত্যাকাণ্ডের সঙ্গে জড়িত কাউকে আটক করা হয়নি।