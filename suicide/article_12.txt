কিশোরগঞ্জের ভৈরবে মাহিয়া শ্রাবন্তি (১৪) নামে এক কিশোরীর ঝুলন্ত লাশ উদ্ধার করা হয়েছে। আজ শুক্রবার সকালে পৌর শহরের আওয়ালকান্দা এলাকার নিজ ঘর থেকে লাশ উদ্ধার করে পুলিশ।পুলিশ ও পরিবারের সদস্যরা জানান, মাহিয়া শ্রাবন্তি আওয়ালকান্দা এলাকার আঙ্গুর মিয়া-খোদেজা বেগম দম্পতির সন্তান। থাকত মা–বাবার সঙ্গে। রাতের খাবার খেয়ে ঘুমানোর কথা বলে নিজ ঘরে যায়। সকালে ওই ঘরের বৈদ্যুতিক পাখার সঙ্গে তার লাশ ঝুলতে দেখা যায়।মাহিয়া শ্রাবন্তির মা খোদেজা বেগম বলেন, ‘তার আত্মহত্যার কারণ আমার জানা নেই।’লাশের সুরতহাল প্রতিবেদন প্রস্তুত করেন ভৈরব থানার উপপরিদর্শক মাসুদুর রহমান। তিনি বলেন, ‘আমাদের ধারণা, ঘটনাটি আত্মহত্যা। তবে কী কারণে মেয়েটি আত্মহত্যার পথ বেছে নিল, তা জানা যায়নি।’