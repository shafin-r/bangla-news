আগামীকাল শুক্রবার সারা দেশে মিছিল ও গণসংযোগ কর্মসূচির ঘোষণা দিয়েছে বিএনপি। আজ বৃহস্পতিবার দুপুরে ভার্চ্যুয়াল সংবাদ সম্মেলনে এ কর্মসূচির ঘোষণা দেন দলের জ্যেষ্ঠ যুগ্ম মহাসচিব রুহুল কবির রিজভী।বিএনপির তিন দিনের গণসংযোগ ও লিফলেট বিতরণ কর্মসূচির শেষ দিন আজ। বিষয়টির উল্লেখ করে রুহুল কবির রিজভী অভিযোগ করে বলেন, এ কর্মসূচিতে অনেকে গ্রেপ্তার হয়েছেন ও আওয়ামী সন্ত্রাসীদের দ্বারা আঘাতে অনেকের আহত হয়েছেন। এমনকি এদের আঘাত থেকে একজন নারী পর্যন্ত বাদ যাচ্ছে না।বিএনপির এই নেতা আরও বলেন, ‘যাঁরা আহত হয়েছেন, গ্রেপ্তার হয়েছেন এবং তিন দিন ধরে এ রকম নানা নিপীড়ন-নির্যাতন সরকার ও  সরকারি দলের লোকদের হাতে সবকিছু সহ্য করে কর্মসূচিকে সফল করেছেন, তাদের প্রতি সহমর্মিতা এবং আন্তরিক শুভেচ্ছা ও কৃতজ্ঞতা জানাচ্ছে বিএনপি।’সংবাদ সম্মেলনে রুহুল কবির রিজভী অভিযোগ করে বলেন, গত ২৪ ঘণ্টায় সারা দেশে বিএনপির ১৮৫ জনের বেশি নেতা-কর্মীকে গ্রেপ্তার করা হয়েছে। এ সময় মামলা হয়েছে ১১টি। এসব মামলায় আসামি করা হয়েছে ৯৩৮ জনের বেশি নেতা-কর্মীকে।সরকারের পদত্যাগ ও নির্বাচনকালীন নির্দলীয় তত্ত্বাবধায়ক সরকারব্যবস্থা পুনঃপ্রতিষ্ঠার এক দফা দাবি এবং নির্বাচন বর্জন ও অসহযোগ আন্দোলনের অংশ হিসেবে গত মঙ্গলবার থেকে তিন দিনের গণসংযোগ ও লিফলেট বিতরণ কর্মসূচি পালন করছে দলটি। আজ এ কর্মসূচির শেষ দিন। গত ২৮ অক্টোবর নয়াপল্টনে বিএনপির মহাসমাবেশ পুলিশের অভিযানে পণ্ড হওয়ার পর ২৯ অক্টোবর থেকে দলটি ৪ দফা হরতাল ও ১৩ দফা অবরোধ কর্মসূচি পালন করে। এরপর লিফলেট বিতরণ ও গণসংযোগ কর্মসূচি দিয়ে আসছে দলটি।