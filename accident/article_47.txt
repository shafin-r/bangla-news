রাজধানীর ওয়ারী থানা এলাকায় হানিফ ফ্লাইওভারের ওপরে গাড়ির ধাক্কায় এক ব্যক্তি নিহত হয়েছেন। তাঁর বয়স আনুমানিক ৬০ বছর। তাৎক্ষণিকভাবে তাঁর নাম-পরিচয় পাওয়া যায়নি। নিহত ব্যক্তির পরনে ধুতি-পাঞ্জাবি রয়েছে। আজ শুক্রবার বেলা আড়াইটার দিকে এ দুর্ঘটনা ঘটে।পুলিশ বলছে, ওয়ারী থানার টিকাটুলী অংশে হানিফ ফ্লাইওভারে ওঠানামার পথে রাস্তা পার হওয়ার সময় একটি গাড়ির ধাক্কায় গুরুতর আহত হন ওই ব্যক্তি। পরে পথচারীরা তাঁকে উদ্ধার করে ঢাকা মেডিকেল কলেজ হাসপাতালের জরুরি বিভাগে নিয়ে এলে চিকিৎসক তাঁকে মৃত ঘোষণা করেন।পুলিশ সূত্র জানায়, ফ্লাইওভার ও আশপাশের এলাকার সিসিটিভি ক্যামেরার ফুটেজ দেখে গাড়িটি শনাক্ত করার চেষ্টা চলছে। পাশাপাশি নিহত ব্যক্তির পরিচয় নিশ্চিত হতে কাজ করছে পুলিশ।দুর্ঘটনার পর ওই ব্যক্তিকে ঢাকা মেডিকেল কলেজে নিয়ে আসা কৌশিক রায় নামের এক পথচারী প্রথম আলোকে বলেন, ওই ব্যক্তি রাস্তায় পড়ে ছিলেন। সেখান থেকে উদ্ধার করে তাঁকে হাসপাতালে নিয়ে আসা হয়।ময়নাতদন্তের জন্য মৃতদেহটি ঢাকা মেডিকেল কলেজের মর্গে রাখা হয়েছে বলে মেডিকেল পুলিশ ফাঁড়ির পরিদর্শক মো. বাচ্চু মিয়া জানিয়েছেন। তিনি বলেন, দুর্ঘটনার বিষয়টি সংশ্লিষ্ট থানাকে অবহিত করা হয়েছে।