রাজধানীতে দক্ষিণ সিটি করপোরেশনের এক গাড়ি চালকসহ পাঁচজনের অস্বাভাবিক মৃত্যু হয়েছে। শুক্রবার দিবাগত রাত ১২টা থেকে শনিবার বিকেলের মধ্যে এসব ঘটনা ঘটে।মারা যাওয়া ব্যক্তিদের মধ্যে তাৎক্ষণিক চারজনের পরিচয় জানা গেছে। তাঁদের মরদেহ রাখা হয়েছে ঢাকা মেডিকেল কলেজ হাসপাতালের মর্গে। বাড্ডায় শুক্রবার দিবাগত রাতে আকাশ (২১) নামের এক তরুণের মৃত্যু হয়েছে। পরিবারের সদস্যদের কাছ থেকে পুলিশ জানতে পেরেছেন তিনি ফাঁস দিয়ে আত্মহত্যা করেছেন।আকাশের ফুফু শাহিনূর আক্তার প্রথম আলোকে বলেন, আকাশ বাড্ডার একটি বিউটি পারলারে চাকরি করতেন। সেখানে কর্মরত আরেক কর্মীর সঙ্গে তাঁর প্রেমের সঙ্গে গড়ে ওঠে। ওই তরুণীর সঙ্গে আকাশের ঝগড়া হয়েছিল।বাড্ডা থানার ওসি মোহাম্মদ ইয়াসীন গাজী বলেন, স্বামী-স্ত্রী হিসেবে বাড্ডার একটি বাসায় বসবাস করতেন আকাশ ও ওই তরুণী। শুক্রবার রাতে ঝগড়ার একপর্যায়ে অন্য একটি কক্ষে আকাশ ফ্যানের সঙ্গে ঝুলে আত্মহত্যা করেছেন বলে প্রাথমিকভাবে জানা গেছে। তবে ময়নাতদন্ত প্রতিবেদন হাতে আসার আগে মৃত্যুর প্রকৃত কারণ জানা সম্ভব নয়। যাত্রাবাড়ীতে রোকন দেব (২৮) নামের ওই চালকের মরদেহ শনিবার ভোরে একটি কক্ষ থেকে ঝুলন্ত অবস্থায় উদ্ধার করা হয়। প্রথম আলোকে এ তথ্য নিশ্চিত করেছেন যাত্রাবাড়ী থানার উপপরিদর্শক (এসআই) কামরুজ্জামান। এসআই কামরুজ্জামান বলেন, রোকন দেব ঢাকার দক্ষিণ সিটি করপোরেশনের একটি গাড়ির চালক ছিলেন। যাত্রাবাড়ীর একটি মেসে তিনি বসবাস করতেন। এক সপ্তাহ ধরে তিনি জ্বরে ভুগছিলেন। শনিবার সকালে মেসের অন্য সদস্যরা রোকন দেবের কক্ষ ভেতর থেকে বন্ধ পান। অনেকক্ষণ ধাক্কা দিলেও ভেতর থেকে কোনো সাড়া শব্দ পাওয়া যায়নি। পরে মেস সদস্যদের কাছ থেকে খবর পেয়ে ফায়ার সার্ভিস ও পুলিশ সদস্যরা এসে দরজা ভেঙে রোকনের লাশ উদ্ধার করেন। যাত্রাবাড়ীর শনির আখড়ায় ছাদ থেকে পড়ে নিহত হয়েছেন শারমিন আক্তার (৩৯) নামের এক গৃহবধূ। প্রথম আলোকে এ তথ্য নিশ্চিত করেছেন ঢাকা মেডিকেল কলেজ হাসপাতাল পুলিশ ফাঁড়ির পরিদর্শক বাচ্চু মিয়া।নিহতের স্বামী গোলাম হোসেন প্রথম আলোর কাছে দাবি করেন, তাঁর স্ত্রী মানসিক সমস্যায় ভুগছিলেন। দুই থেকে তিন বছর ধরে তাঁর চিকিৎসা চলছিল। শনিবার দুপুরে তিন তলা থেকে পড়ে গুরুতর জখম হন। পরে ঢাকা মেডিকেলে আনা হলে কর্তব্যরত চিকিৎসক মৃত ঘোষণা করেন। রামপুরায় শনিবার দুপুরে বিদ্যুৎস্পৃষ্ট হয়ে মাসুদ নামের (৩০) এক নির্মাণ শ্রমিক মারা গেছেন। মাসুদের ভাই মো. মাজেদুল প্রথম আলোকে বলেন, রামপুরায় একটি ভবনের নিচতলায় রড কাটার সময় বিদ্যুৎস্পৃষ্ট হয়ে অচেতন হয়ে পড়েন তাঁর ভাই। পরে তাঁকে উদ্ধার করে ঢাকা মেডিকেলে আনা হলে কর্তব্যরত চিকিৎসক মৃত ঘোষণা করেন। রাজধানীর মতিঝিলের ব্যাংক কলোনির ফুটপাত থেকে উদ্ধার এক ব্যক্তির (৪৫) মৃত্যু হয়েছে। প্রথম আলোকে এ তথ্য নিশ্চিত করেছেন মতিঝিল থানার এসআই মাজহারুল ইসলাম।মাজহারুল ইসলাম বলেন, শনিবার বেলা দুইটার পর অচেতন অবস্থায় ভবঘুরে ওই ব্যক্তকে উদ্ধার করে ঢাকা মেডিকেল কলেজ হাসপাতালে আনা হয়। পরে কর্তব্যরত চিকিৎসক তাঁকে মৃত ঘোষণা করেন। ময়নাতদন্ত প্রতিবেদন হাতে পাওয়ার পর মৃত্যুর প্রকৃত কারণ জানা সম্ভব হবে।