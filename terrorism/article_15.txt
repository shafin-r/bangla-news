খাদ্যমন্ত্রী সাধন চন্দ্র মজুমদার বলেছেন, বিএনপি যদি আবার আগুন–সন্ত্রাস করে জনগণের সম্পদ নষ্ট করে আর আওয়ামী লীগের কর্মীদের মারধর করে, তাহলে কাউকে ছাড় দেওয়া হবে না। যারা পুলিশ হত্যা করে, আগুন–সন্ত্রাস করে তাদের উচিত শিক্ষা দেওয়া হবে। আগুন–সন্ত্রাসীদের সঙ্গে কোনো সমঝোতা নয়।আজ রোববার দুপুরে নিজ নির্বাচনী এলাকা নওগাঁর পোরশা উপজেলার বড়গ্রাম উচ্চবিদ্যালয় মাঠে এক মতবিনিময় সভায় খাদ্যমন্ত্রী এসব কথা বলেন। সরকারের সামাজিক নিরাপত্তাবেষ্টনীর আওতাভুক্ত জনগণের সঙ্গে এ মতবিনিময় সভার আয়োজন করে উপজেলার ঘাটনগর ইউনিয়ন আওয়ামী লীগ।জনগণ আগুন–সন্ত্রাসীদের সঙ্গে নয়, উন্নয়ন ও শান্তির পক্ষে মন্তব্য করে সাধন চন্দ্র মজুমদার বলেন, অতীতেও জনগণ আগুন–সন্ত্রাসীদের প্রত্যাখ্যান করেছে, এবারেও করবে। বাংলাদেশের জনগণ কখনো ভুল করে না। তারা সব সময় উন্নয়ন ও শান্তির পক্ষে থেকেছে।খাদ্যমন্ত্রী বলেন, প্রধানমন্ত্রী শেখ হাসিনা যদি এ অত্যাচার নির্যাতন ও আগুন–সন্ত্রাসীদের কাছে মাথা নত করেন, তাহলে দেশের ১৭ কোটি মানুষের মাথা নত হয়ে যায়। তাই তিনি পরিষ্কারভাবে বলেছেন, তাঁর জীবন যেতে পারে কিন্তু তিনি সন্ত্রাসীদের হাতে দেশ তুলে দিয়ে যাবেন না।প্রধানমন্ত্রী শেখ হাসিনা বঙ্গবন্ধুর সোনার বাংলা গড়তে কাজ করে যাচ্ছে বলে উল্লেখ করে খাদ্যমন্ত্রী বলেন, বাংলাদেশ আওয়ামী লীগ শান্তি চায়। এই দেশকে সুখী–সমৃদ্ধিশালী সোনার বাংলাদেশ হিসেবে দেখতে চায়। সে জন্য জনগণও বারবার আওয়ামী লীগকে ভোট দিয়ে তাদের সমর্থন জানিয়ে যাচ্ছে।ঘাটনগর ইউনিয়ন আওয়ামী লীগের সভাপতি মোকলেসুর রহমানের সভাপতিত্বে সভায় বক্তব্য দেন পোরশা উপজেলা পরিষদের চেয়ারম্যান শাহ মঞ্জুর মোরশেদ, পোরশা উপজেলা আওয়ামী লীগের সভাপতি আনোয়ারুল ইসলাম, সাধারণ সম্পাদক মোফাজ্জল হোসেন, ঘাটনগর ইউনিয়ন পরিষদের চেয়ারম্যান মো. বজলুর রশীদ প্রমুখ।