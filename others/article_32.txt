কোটা সংস্কারে সরকারের প্রতি আহ্বান জানিয়েছেন ওয়ার্কার্স পার্টির সভাপতি রাশেদ খান মেনন। আওয়ামী লীগের নেতৃত্বাধীন ১৪–দলীয় জোটের শরিক দলের এই নেতা বলেন, কোটা পুনর্বহাল বা বাতিল নয়; নারী, প্রতিবন্ধী, অনগ্রসর জাতিগোষ্ঠী, জনপদ মুক্তিযোদ্ধাদের অবদান বিবেচনায় কোটা সংরক্ষিত রেখে কোটাব্যবস্থার যুক্তিযুক্ত সংস্কারই বাঞ্ছনীয় হবে। তাই আদালতের ওপর দায় না রেখে মুক্তিযুদ্ধ ও সংবিধান নির্দেশিত আলোকে কোটা সমস্যার সমাধান করুন।গতকাল ৯ জুলাই সন্ধ্যায় ওয়ার্কার্স পার্টির যুব কমিটির সভায় এমন আহ্বান জানান তিনি। আজ বুধবার ওয়ার্কার্স পার্টির পাঠানো এক সংবাদ বিজ্ঞপ্তিতে এটি জানানো হয়েছে। সভায় রাশেদ খান মেনন যুব কর্মসংস্থানের বিষয় উল্লেখ করে বলেন, প্রায় তিন কোটি যুবগোষ্ঠীর কর্মসংস্থানের ব্যবস্থা করা না গেলে বর্তমান জনসংখ্যা সুবিধা পাবে না। বরং এই বিশাল জনগোষ্ঠী হতাশা ও মাদকাসক্তির অতলগহ্বরে নিমজ্জিত হবে। স্মার্ট বাংলাদেশ গড়ার সম্ভাবনা তিরোহিত হবে।ওয়ার্কার্স পার্টির যুব সাবকমিটির আহ্বায়ক তৌহিদুর রহমানের সভাপতিত্বে অনুষ্ঠিত সভায় আলোচনা করেন তাপস দাস, কায়সার আলম ও মুক্তার হোসেন নাহিদ।