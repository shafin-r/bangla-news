ফরিদপুরে মানসিক ভারসাম্যহীন ১২ বছর বয়সী এক শিশুকে ধর্ষণের দায়ে শাহীন সরকার (৩৬) নামের এক যুবককে যাবজ্জীবন সশ্রম কারাদণ্ড দিয়েছেন আদালত। একই সঙ্গে তাঁকে ২০ হাজার টাকা জরিমানা, অনাদায়ে আরও ছয় মাসের বিনাশ্রম কারাদণ্ড দেওয়া হয়েছে। আজ বুধবার দুপুর ১২টার দিকে জেলা ও দায়রা জজ এবং নারী ও শিশু নির্যাতন দমন ট্রাইব্যুনালের বিচারক মো. হাফিজুর রহমান এ রায় ঘোষণা করেন। রায় দেওয়ার সময় একমাত্র আসামি শাহীন সরকার পলাতক ছিলেন। রায়ের পরপরই তাঁর বিরুদ্ধে গ্রেপ্তারি পরোয়ানা জারি করেন আদালত। আদালত সূত্রে জানা গেছে, ২০১৮ সালের ৪ সেপ্টেম্বর ফরিদপুর সদরের কানাইপুর ইউনিয়নের একটি গ্রামে মানসিক ভারসাম্যহীন এক শিশুকে ধর্ষণের ঘটনা ঘটে। ঘটনার পর শিশুটির মা বাদী হয়ে ওই বছরের ২৯ সেপ্টেম্বর ফরিদপুরের কোতোয়ালি থানায় নারী ও শিশু নির্যাতন দমন আইনে শাহীন সরকারকে একমাত্র আসামি করে একটি মামলা করেন। ২০১৯ সালের ৮ জানুয়ারি শাহীন সরকারকে অভিযুক্ত করে আদালতে অভিযোগপত্র দেয় পুলিশ। রায়ের বিষয়টি নিশ্চিত করে আদালতের রাষ্ট্রপক্ষের সরকারি কৌঁসুলি স্বপন পাল প্রথম আলোকে বলেন, রায় দেওয়ার সময় মামলার একমাত্র আসামি পলাতক ছিলেন। এ জন্য আদেশের পরপরই তাঁর বিরুদ্ধে গ্রেপ্তারি পরোয়ানা জারি করা হয়। আসামিকে গ্রেপ্তারের পর থেকে এই সাজা কার্যকর হবে।