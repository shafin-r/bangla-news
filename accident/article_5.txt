চট্টগ্রাম-দোহাজারী-কক্সবাজার রেললাইনে তেলবাহী ট্রেনে কাটা পড়ে মোহাম্মদ সাইমন (১১) নামের এক শিশুর বাঁ পা বিচ্ছিন্ন হয়ে গেছে। আজ সোমবার বিকেলে চন্দনাইশ উপজেলার দোহাজারী রেলস্টেশন এলাকায় এ ঘটনা ঘটে।মোহাম্মদ সাইমন চন্দনাইশের দোহাজারী পৌরসভার ঈদপুকুরিয়া এলাকার সৌদি আরবপ্রবাসী সাইফুল আলমের ছেলে। সে দোহাজারী কাছেমুল উলুম মাদ্রাসার ছাত্র।দোহাজারী রেলস্টেশন মাস্টার ইকবাল হোসেন চৌধুরী প্রথম আলোকে বলেন, আজ বিকেল পৌনে চারটার দিকে দোহাজারী-কালিয়াইশ পাওয়ার প্ল্যান্টের জন্য ফার্নেস অয়েল নিয়ে একটি ট্রেন আসে। ট্রেনটি ধীরগতিতে দোহাজারী স্টেশন এলাকায় পৌঁছালে খেলার ছলে লাফ দিয়ে ১১ বছরের এক শিশু ট্রেনের একটি বগিতে উঠতে যায়। এ সময় পা পিছলে সে বগির ফাঁকে পড়ে যায়। এতে তেলবাহী ট্রেনটিতে কাটা পড়ে তার বাঁ পা বিচ্ছিন্ন হয়।দোহাজারী রেলস্টেশন মাস্টার ইকবাল হোসেন চৌধুরী আরও বলেন, দুর্ঘটনার পরপর স্থানীয় লোকজন পা বিচ্ছিন্ন শিশুটিকে দোহাজারী হাসপাতালে নিয়ে যান। সেখানে চিকিৎসক প্রাথমিক চিকিৎসা দিয়ে তাকে চট্টগ্রাম মেডিকেল কলেজ হাসপাতালে পাঠিয়ে দেন।