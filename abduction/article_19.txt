বান্দরবানের রুমা থেকে অস্ত্রধারীদের হাতে অপহৃত সোনালী ব্যাংকের ব্যবস্থাপক নেজাম উদ্দিন তিন দিন পর আজ শুক্রবার দুপুরে জেলা শহরের বাসায় ফিরেছেন। গতকাল বৃহস্পতিবার সন্ধ্যায় রুমা বাজার এলাকা থেকে তাঁকে র‍্যাব উদ্ধার করে। আইনশৃঙ্খলা রক্ষাকারী বাহিনী ও স্থানীয় সূত্র জানায়, গত মঙ্গলবার রাতে ব্যাংকে হামলার পর কুকি-চিন ন্যাশনাল ফ্রন্টের (কেএনএফ) একদল অস্ত্রধারী তাঁকে অপহরণ করে।আজ বেলা ১১টায় ব্যাংক ব্যবস্থাপক নেজাম উদ্দিনের ব্যাপারে র‍্যাব এক সংবাদ সম্মেলন করে। জেলা পরিষদ মিলনায়তনে আয়োজিত সংবাদ সম্মেলনে অবশ্য উদ্ধার হওয়া নেজাম উদ্দিনকে আনা হয়নি। পরে র‍্যাব কার্যালয়ে তাঁকে সাংবাদিকদের সামনে আনা হয়। সেখানে নেজাম উদ্দিন বলেছেন, সবার সহযোগিতা ও দোয়া-আশীর্বাদে তিনি ফিরে এসেছেন। এ জন্য সবার কাছে তিনি কৃতজ্ঞ। এ সময় পাশে তাঁর স্ত্রী মাইসুমা ইসলামও ছিলেন।র‍্যাবের বান্দরবান ইউনিটের কোম্পানি কমান্ডার স্কোয়াড্রন লিডার তৌহিদুল ইসলাম বলেছেন, সংবাদ সম্মেলনের পর দুপুরে নেজাম উদ্দিন বাসায় ফিরে গেছেন। পরিবারের সদস্যরা তাঁকে নিয়ে গেছেন। র‍্যাবের গাড়িতে করে তাঁকে পৌঁছে দেওয়া হয়।৭০ থেকে ৮০ জন অস্ত্রধারী গত মঙ্গলবার রাতে সোনালী ব্যাংকের রুমা শাখায় হামলা চালায়। এ সময় তারা ব্যাংকের ভল্ট ভেঙে টাকা লুট করার চেষ্টা চালায়। টাকা নিতে না পেরে ব্যবস্থাপক নেজাম উদ্দিনকে অপহরণ করে নিয়ে যায়। গতকাল সন্ধ্যায় র‍্যাব তাঁকে উদ্ধার করে। রুমার হামলার ১৭ ঘণ্টার মধ্যে বুধবার দুপুরে থানচিতেও দুটি ব্যাংকের শাখায় হামলা, অস্ত্র ও টাকা লুটের ঘটনা ঘটে। গতকাল রাতে থানচি থানা লক্ষ্য করে গুলি করেছে সশস্ত্র গোষ্ঠী।