বরিশালের গৌরনদী উপজেলায় ট্রাকের চাপায় এক ভ্যানচালক ও মাছ ব্যবসায়ী নিহত হয়েছেন। আজ সোমবার ভোরে ঢাকা-বরিশাল মহাসড়কের বাটাজোর এলাকায় এ দুর্ঘটনা ঘটে। এ ঘটনায় ট্রাকটি জব্দ করা হলেও চালক ও তাঁর সহকারী পালিয়ে গেছেন।  নিহত ব্যক্তিরা হলেন বাবুগঞ্জ উপজেলার আগরপুর গ্রামের বাসিন্দা ও ভ্যানচালক আয়নাল প্যাদা (৬০) এবং গৌরনদী উপজেলার সরিকল ইউনিয়নের সাকোকাঠি গ্রামের বাসিন্দা ও মাছ ব্যবসায়ী বরুণ চন্দ্র দাস (৫০)।দুজনের লাশ উদ্ধার করে ময়নাতদন্তের জন্য বরিশালের শের-ই–বাংলা মেডিকেল কলেজ হাসপাতালে পাঠিয়েছে পুলিশ। এ ঘটনায় হাইওয়ে থানায় মামলার প্রস্তুতি চলছে।এ বিষয়ে গৌরনদী হাইওয়ে থানার ভারপ্রাপ্ত কর্মকর্তা (ওসি) গোলাম রসুল বলেন, আজ ভোরে মাছ ব্যবসায়ী বরুণ চন্দ্র একটি ভ্যানে করে মাছ নিয়ে স্থানীয় বাজারের দিকে যাচ্ছিলেন। পরে বাটাজোর এলাকায় পৌঁছালে ঢাকা থেকে ছেড়ে আসা বরিশালগামী একটি ট্রাক ভ্যানটিকে চাপা দেয়। এতে বরুণ চন্দ্রের সঙ্গে ঘটনাস্থলেই নিহত হন ভ্যানচালক আয়নাল প্যাদা। পরে তাঁদের লাশ উদ্ধার করে পুলিশ।