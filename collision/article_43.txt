জামালপুরের সরিষাবাড়ীতে জমিসংক্রান্ত বিরোধের জের ধরে দুই পক্ষের সংঘর্ষে ছয়জন আহত হয়েছেন। গতকাল বুধবার রাতে উপজেলার বিলবালিয়া এলাকায় এ ঘটনা ঘটে।স্থানীয় সূত্রে জানা যায়, উপজেলার মহাদান ইউনিয়নের বিলবালিয়া গ্রামের ইউপি সদস্য জাহাঙ্গীর আলম ও প্রতিবেশী সেলিমের সঙ্গে দীর্ঘদিন ধরে ২৬ শতক জমি নিয়ে বিরোধ চলে আসছে। এর জের ধরে গতকাল রাত আটটার দিকে ওই দুজনের মধ্যে কথা-কাটাকাটি হয়। একপর্যায়ে দুই পক্ষের মধ্যে পাল্টাপাল্টি ধাওয়া ও সংঘর্ষ হয়।
প্রায় আধা ঘণ্টা এ সংঘর্ষ চলে। এ সময় ধারালো অস্ত্র ও লাঠির আঘাতে আহত হন ইউপি সদস্য জাহাঙ্গীর আলম, তাঁর স্ত্রী শামসুন্নাহার, ছেলে রকিবুল ইসলাম, মেয়ে সুমি আক্তার এবং প্রতিবেশী তেঙ্গু বেগম ও মাহমুদুল হাসান। তাঁদের উপজেলা স্বাস্থ্য কমপ্লেক্সে ভর্তি করা হয়।এ সম্পর্কে ইউপি সদস্য জাহাঙ্গীর আলম বলেন, ‘জমি নিয়ে বিরোধের জের ধরে সেলিম ও তাঁর লোকজন আমাদের পিটিয়ে ও কুপিয়ে আহত করেছেন। আমার পরিবারের চারজনই আহত। আমি এর উপযুক্ত বিচার চাই।’এদিকে সেলিম মিয়া জানান, জমি নিয়ে বিরোধের জের ধরে দুই পক্ষের মধ্যে পাল্টাপাল্টি ধাওয়া হয়েছে। তাঁর পক্ষের লোকজনও আহত হয়েছেন।মহাদান ইউনিয়ন পরিষদের (ইউপি) চেয়ারম্যান আনিসুর রহমান বলেন, ‘জমি নিয়ে দুই পক্ষের মধ্যে সংঘর্ষ হয়েছে শুনেছি। রাতে হাসপাতালে লোক পাঠানো হয়েছিল। বিষয়টি মীমাংসা করে দেওয়ার চেষ্টা চলছে।’সরিষাবাড়ী থানার ভারপ্রাপ্ত কর্মকর্তা (ওসি) মুশফিকুর রহমান আজ বৃহস্পতিবার সকাল ১০টার দিকে বলেন, ওই ঘটনায় তাঁরা কোনো অভিযোগ পাননি। অভিযোগ পেলে তদন্ত করে মামলা নেওয়া হবে।

