রাজধানীর পূর্ব রাজাবাজার এলাকায় প্রাইভেট কারের ধাক্কায় একটি ভবনের নিরাপত্তাকর্মী মারা গেছেন। তাঁর নাম মো. সোহাগ (২৮)। আজ বৃহস্পতিবার সকালে এ দুর্ঘটনা ঘটে।শেরেবাংলা নগর থানার ভারপ্রাপ্ত কর্মকর্তা (ওসি) আবদুল আহাদ প্রথম আলোকে বলেন, আজ সকাল আটটার দিকে পার্কিংয়ে ব্যক্তিগত গাড়িতে বসে ব্রেক পরীক্ষা করছিলেন ভবনের বাসিন্দা মফিদুল ইসলাম। এ সময় গাড়িটি নিয়ন্ত্রণ হারিয়ে প্রধান ফটকের কাছে দাঁড়িয়ে থাকা নিরাপত্তাকর্মী সোহাগকে ধাক্কা দেয় এবং ফটক ভেঙে বেরিয়ে যায়।আবদুল আহাদ আরও বলেন, আহত অবস্থায় সোহাগকে স্থানীয় একটি হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। দুর্ঘটনার পর মফিদুল ইসলাম পালিয়ে গেছেন।সোহাগের বাড়ি নেত্রকোনায়। তাঁর স্বজনদের মৃত্যুর খবর দেওয়া হয়েছে। তাঁরা ঢাকায় এলে মামলা হবে বলে জানিয়েছে পুলিশ।