রাজধানীর ধানমন্ডিতে একটি বাসায় চুরির ঘটনা ঘটেছে। চোরেরা ওই বাসা থেকে সাড়ে ৭ লাখ টাকা ও ৩০ ভরি স্বর্ণালংকার নিয়ে গেছে বলে অভিযোগ উঠেছে। পুলিশ বলছে, গতকাল বৃহস্পতিবার গভীর রাত থেকে আজ শুক্রবার ভোরের মধ্যে এই চুরির ঘটনা ঘটেছে।ওই বাসা ধানমন্ডির ৩২ নম্বর সড়কের একটি ভবনের দোতলায়। সেটিতে থাকেন বেসরকারি প্রতিষ্ঠানের কর্মকর্তা মমিনুল ইসলাম। আজ সন্ধ্যায় তিনি প্রথম আলোকে বলেন, ঈদ করতে গতকাল রাতে উত্তরায় মায়ের বাসায় যান তিনি। আজ সকালে ফিরে দেখতে পান, তাঁর বাসার গ্রিল ভেঙে ফেলা হয়েছে। ফটক ভেতর থেকে বন্ধ।মমিনুল ইসলাম প্রথম আলোকে বলেন, পরে তিনি জরুরি সেবা নম্বর ৯৯৯-এ ফোন দিলে পুলিশ আসে। দরজা ভেঙে ভেতরে ঢুকে দেখা যায় খাটের ওপর কাপড়চোপড় ও মালামাল লন্ডভন্ড অবস্থায় পড়ে আছে। কাঠের আলমারির দরজা ভাঙা। ওই আলমারিতে তাঁর সাড়ে ৭ লাখ টাকা ও ৩০ ভরি স্বর্ণালংকার নেই। ভবনটিতে নিরাপত্তাকর্মী থাকলেও তাঁরা কিছু টের পাননি।জানতে চাইলে আজ সন্ধ্যায় ধানমন্ডি থানার ভারপ্রাপ্ত কর্মকর্তা পারভেজ ইসলাম প্রথম আলোকে বলেন, ধানমন্ডি থানায় চুরির ঘটনায় মামলার প্রক্রিয়া চলছে। ঘটনা তদন্ত করে দেখা হচ্ছে।