ব্রাহ্মণবাড়িয়ার সরাইল উপজেলায় আগুনে ১৫টি দোকান পুড়ে গেছে। গতকাল বৃহস্পতিবার গভীর রাতে উপজেলার শাহবাজপুর ইউনিয়নের শাহবাজপুর দ্বিতীয় গেট বাজার এলাকায় এ ঘটনা ঘটে।শাহবাজপুর ইউনিয়ন পরিষদের (ইউপি) চেয়ারম্যান খাইরুল হুদা চৌধুরী প্রথম আলোকে বলেন, অগ্নিকাণ্ডে ১৫টি দোকানের সব শেষ হয়ে গেছে। ক্ষতিগ্রস্ত ব্যবসায়ীদের মধ্যে একাধিক ব্যক্তি আছেন, যাঁদের ব্যবসা ছাড়া আর কিছুই নেই। তাঁদের পথে বসতে হবে। সব মিলিয়ে কয়েক কোটি টাকার ক্ষয়ক্ষতি হয়েছে।অগ্নিকাণ্ডে ক্ষতিগ্রস্ত ব্যবসায়ী মনির হোসেন বলেন, ‘আমি ৩১ বছর ধরে ব্যবসা করে আসছি। জীবনের সব সঞ্চয় এই ব্যবসা প্রতিষ্ঠানে নিয়োগ করেছি। দোকান ও গুদামের ছিল ৩৫ থেকে ৪০ লাখ টাকার হার্ডওয়্যার ও বৈদ্যুতিক মালামাল। আগুনে আমার সব শেষ হয়ে গেছে। স্ত্রী আর তিন মেয়ে নিয়ে আমার সংসার। আমাকে এখন পথে বসতে হবে।’পুলিশ ও স্থানীয় সূত্রে জানা যায়, গতকাল দিবাগত রাত তিনটার দিকে স্থানীয় লোকজন শাহবাজপুর বাজার এলাকায় মহাসড়কের উত্তর পাশের ব্যবসা প্রতিষ্ঠানগুলোতে আগুন জ্বলতে দেখেন। স্থানীয় এক ব্যক্তি জাতীয় জরুরি সেবার ৯৯৯ নম্বরে ফোন করে বিষয়টি জানান। পরে স্থানীয় ফায়ার সার্ভিসের লোকজন ঘটনাস্থলে গিয়ে আগুন নিয়ন্ত্রণে আনেন। ততক্ষণে ১৫টি দোকানঘরসহ সব মালামাল পুড়ে গেছে। তবে এ সময় হতাহতের ঘটনা ঘটেনি। সরাইল ফায়ার সার্ভিস স্টেশনের কর্মকর্তা (দলনেতা) রিয়াজ মোহাম্মদ প্রথম আলোকে বলেন, প্রাথমিক তদন্তে মনে হচ্ছে বৈদ্যুতিক শর্টসার্কিট থেকে অগ্নিকাণ্ডের সূত্রপাত।
অগ্নিকাণ্ডের ঘটনার সঙ্গে কারও সম্পৃক্ততা আছে কি না, তা খতিয়ে দেখা হচ্ছে বলে জানিয়েছেন সরাইল থানার ভারপ্রাপ্ত কর্মকর্তা (ওসি) এমরানুল ইসলাম।উপজেলা নির্বাহী কর্মকর্তা (ইউএনও) মেসবা উল আলম ভূঁইয়া প্রথম আলোকে বলেন, তিনি ঘটনাস্থল পরিদর্শন করেছেন। ক্ষতিগ্রস্ত ব্যক্তিদের মধ্যে একজন আছেন, যাঁর একটি ব্যবসা প্রতিষ্ঠান ছাড়া আর কিছুই নেই। তাঁকে আর্থিক সহায়তা করা হবে। এ ছাড়া অন্য কেউ যদি আবেদন করেন, তাঁদের বিষয়টিও বিবেচনা করে দেখা হবে।

