ফরিদপুরের ভাঙ্গায় ধর্ষণচেষ্টার অভিযোগে করা মামলার বাদীর বাড়িতে হামলা ও ভাঙচুরের ঘটনা ঘটেছে। গতকাল মঙ্গলবার দিবাগত রাত দুইটার দিকে উপজেলার নুরুল্লাগঞ্জ ইউনিয়নে এ ঘটনা ঘটে।হামলাকারী ব্যক্তিরা বাদীর বসতঘর ও সীমানার বেড়া ভাঙচুর করেছে। বাড়ির লোকজন টের পেয়ে চিৎকার-চেঁচামেচি শুরু করলে হামলাকারীরা পালিয়ে যায়। এর আগে গত রোববার ভাঙ্গার নুরুল্লাগঞ্জ ইউনিয়নের ওই বাড়ির তিন বছর বয়সী এক কন্যাশিশুকে প্রলোভন দেখিয়ে ধর্ষণের চেষ্টা চালায় একই ইউনিয়নের রহিম শেখ (৩৫) নামের এক ভ্যানচালক। এ ঘটনায় শিশুটির মা বাদী হয়ে রহিম শেখকে একমাত্র আসামি করে ধর্ষণচেষ্টার অভিযোগে থানায় একটি মামলা করেন। মামলার পরদিনই বাদীর বাড়িতে ভাঙচুরের ঘটনা ঘটে। এ ঘটনার পর নিরাপত্তাহীনতায় ভুগছে পরিবারটি। ভুক্তভোগী শিশুটির দাদি প্রথম আলোকে বলেন, ‘গতকাল রাত দুইটার দিকে আমাদের বাড়ির সীমানার বেড়া ভাঙচুরের শব্দ শুনতে পাই। হঠাৎ করে ঘরে কোপানোর শব্দ শুনে চিৎকার দিলে এলাকাবাসী ছুটে আসে। তখন হামলাকারীরা পালিয়ে যায়।’ শিশুটির বাবা বলেন, ‘আমি আমার মেয়েটিকে চিকিৎসার জন্য ফরিদপুর মেডিকেল কলেজ হাসপাতালে ছিলাম। সেখান থেকে খবর পাই, রাতে আমার বাড়িতে ভাঙচুরের ঘটনা ঘটেছে। আমিসহ আমার পরিবার এখন নিরাপত্তাহীনতায় ভুগছি।’ ধর্ষণচেষ্টার মামলার তদন্তকারী কর্মকর্তা ও ভাঙ্গা থানার উপপরিদর্শক আবদুল হক খলিফা প্রথম আলোকে বলেন, বাদীর বাড়িতে হামলার খবর পেয়ে তিনি ঘটনাস্থল পরিদর্শন করেছেন। বাদীর বসতঘরের টিনের বেড়ায় কোপের দাগ দেখতে পেয়েছেন। একটি টিনের বেড়া ভাঙচুর করা হয়েছে। কে বা কারা ঘটনাটি ঘটিয়েছে, জানা যায়নি। অভিযোগ পেলে প্রয়োজনীয় ব্যবস্থা নেওয়া হবে।