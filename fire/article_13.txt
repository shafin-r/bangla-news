ভারতের গুজরাট রাজ্যে খেলাধুলার একটি স্থানে ভয়াবহ অগ্নিকাণ্ডে অন্তত ২৪ জনের মৃত্যু হয়েছে। আজ শনিবার সন্ধ্যায় রাজ্যের রাজকোট শহরে এ ঘটনা ঘটে। আগুন নিয়ন্ত্রণে চেষ্টা চালিয়ে যাচ্ছেন ফায়ার সার্ভিসের কর্মীরা। আগুন লাগার কারণ তাৎক্ষণিকভাবে জানা যায়নি।খেলাধুলার এই স্থানগুলো ‘গেমিং জোন’ নামে পরিচিত। স্থানগুলো সাধারণত ঘেরা থাকে। এর ভেতরে নানা ধরনের খেলাধুলার আয়োজন থাকে। পুলিশ বলছে, আজ অগ্নিকাণ্ডের সময় রাজকোটের ওই গেমিং জোনের ভেতরে অনেকে অবস্থান করছিলেন।অগ্নিকাণ্ডের বিষয়ে স্থানীয় বিধায়ক দর্শিতা শাহ বলেন, ‘আজ খুবই দুঃখজনক ঘটনা ঘটেছে। রাজকোটের ইতিহাসে প্রথমবারের মতো কোনো গেমিং জোনে আগুন লেগে শিশুদের মৃত্যু হলো। এ ঘটনায় সরকার যথাযথ পদক্ষেপ নেবে। তবে এই মুহূর্তে উদ্ধারকাজকেই অগ্রাধিকার দেওয়া হচ্ছে।’অগ্নিকাণ্ডে মারা যাওয়া প্রত্যেকের পরিবারকে ৪ লাখ রুপি করে ও আহতদের ৫০ হাজার রুপি করে সহায়তা দেওয়া হবে বলে জানিয়েছেন গুজরাটের মুখ্যমন্ত্রী ভুপেন্দ্র পাটেল। তিনি বলেন, আগুন লাগার ঘটনায় দ্রুত উদ্ধারকাজ চালানো এবং সহায়তা পৌঁছে দেওয়ার জন্য সংশ্লিষ্ট কর্তৃপক্ষকে নির্দেশ দেওয়া হয়েছে। আহতদের যত দ্রুত সম্ভব চিকিৎসা দেওয়ার নির্দেশনাও দেওয়া হয়েছে।এদিকে আগুন লাগার ঘটনায় শোক প্রকাশ করেছেন ভারতের প্রধানমন্ত্রী নরেন্দ্র মোদি। এক্সে (সাবেক টুইটার) তিনি লিখেছেন, ‘রাজকোটে আগুন লাগার ঘটনায় আমি অত্যন্ত মর্মাহত। এ ঘটনায় যাঁরা কাছের মানুষকে হারিয়েছেন, তাঁদের প্রতি সমবেদনা জানাচ্ছি। আর যাঁরা আহত হয়েছেন, তাঁদের জন্য রইল প্রার্থনা।’