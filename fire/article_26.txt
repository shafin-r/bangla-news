‘জঙ্গল আমাগো মায়ের মতোন, আমাগো বাঁচায়। জঙ্গল না থাকলি হবে? এক ঝড়েই তো সব উড়ায় নিয়া যাবে।’ সুন্দরবন নিয়ে এভাবেই ভালোবাসার কথা বলছিলেন বন–সংলগ্ন মধ্য আমোরবুনিয়া গ্রামের বাসিন্দা বাশার হাওলাদার (৭১)। ঝড়ঝঞ্ঝায় শুধু রক্ষাকবচ নয়; সুন্দরবন তাঁদের জীবন-জীবিকার অংশ। সম্প্রতি সেই বনে আগুন লেগে সাড়ে পাঁচ একর বনভূমি পুড়ে গেছে। গাছগাছালির পোড়া ছাইয়ে সবুজ বনের বুকে এখন দগদগে ক্ষত।সুন্দরবনে অগ্নিকাণ্ড এবারই প্রথম নয়। গত ২৩ বছরে অন্তত ২৫টি অগ্নিকাণ্ডে এভাবে শত একর বনভূমি পুড়েছে। প্রতিবারই আগুন লাগে লোকালয়-সংলগ্ন বনের পূর্বাংশে। অংশটি ভোলা নদীর তীরে সুন্দরবন পূর্ব বন বিভাগের চাঁদপাই ও শরণখোলা রেঞ্জে পড়েছে।আগের ২৪টি অগ্নিকাণ্ডের ঘটনায় বন বিভাগের তদন্ত প্রতিবেদনে আগুনের সূত্রপাতের সম্ভাব্য কারণ হিসেবে ১৫ বার ‘অসাবধানতাবশত বনজীবীদের ফেলে যাওয়া আগুনের কথা’ উল্লেখ করা হয়েছে। অর্থাৎ জেলে ও মৌয়ালদের বিড়ি-সিগারেট বা মধু সংগ্রহের সময় মৌমাছি তাড়ানোর ধোঁয়ার মশাল থেকে আগুন লেগেছে। বনজীবীদের এমন কর্মকাণ্ডে বন বিভাগের উদাসীনতার দিকে আঙুল তুলেছেন স্থানীয় লোকজন। বন-সংলগ্ন গ্রামের বাসিন্দারা বলছেন, কিছু অসাধু মানুষ আছেন, যাঁদের আশকারা দেয় বন বিভাগ। বন বিভাগের লোকজন টাকা নিয়ে তাঁদের বনে ঢোকার অবৈধ সুবিধা দেয়। বন-সংলগ্ন মধ্য আমোরবুনিয়া গ্রামের শহিদুল ইসলাম বলেন, ‘আমরা চাই জঙ্গল যেন জীবিত থাহে। হ্যার জন্য যা করা লাগে, তাই করেন।’আমোরবুনিয়া গ্রামের আরেক বাসিন্দা বিষয়টি ভেঙে বললেন। নাম প্রকাশ না করার শর্তে তিনি বলেন, ‘কিছু লোক লোভ সামলাইতে পারে না। তাঁরা ভাবে শুকনা মৌসুমে যদি আমরা এভাবে একটা কাজ (আগুন দেওয়া) করতে পারি, তাহলে বৃষ্টির সিজনে কিছু মাছ পাব। এ জন্য তারা এই কাজগুলো (আগুন) করে।’ স্থানীয় নিশানবাড়িয়া ইউনিয়ন পরিষদের চেয়ারম্যান সাইফুল ইসলামও একই ধরনের মন্তব্য করেন। অগ্নিকাণ্ডের কারণ অনুসন্ধান করতে গিয়ে ওই দুষ্কৃতকারীদের বিষয়টি উঠে এসেছে। অন্তত পাঁচটি প্রতিবেদনে অগ্নিকাণ্ডের কারণ হিসেবে পাঁচবার ‘মাছ মারার সুবিধার জন্য দুষ্কৃতকারীরা আগুন দিতে পারে’ বলে উল্লেখ করা হয়েছে।শ্বাসমূলীয় বন হিসেবে সুন্দরবনের বিস্তীর্ণ বনাঞ্চলে দিনে-রাতে জোয়ারে দুবার প্লাবিত হয়। ব্যতিক্রম শুধু ধানসাগর ও জিউধারা এলাকা। স্থানীয় ব্যক্তিরা জানান, বর্ষায় ওই এলাকা ডুবে যায়। তার আগে শুষ্ক মৌসুমে দুষ্কৃতকারীরা আগুন দিলে বড় বড় গাছ মারা যায়। তখন বড় বড় গর্ত তৈরি হয়, যাতে বর্ষায় পানি জমলে শিং, কই, মাগুরসহ নানা প্রজাতির মাছ পাওয়া যায়। ছাই ও পাতার পোড়া জৈব অংশে খাবারের খোঁজে মাছ ওপরে উঠে আসে। তখন প্রভাবশালীরা সেখানে মাছ ধরেন।