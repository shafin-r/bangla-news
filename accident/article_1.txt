ভারতের উত্তর প্রদেশের উন্নাও জেলায় লক্ষ্ণৌ-আগ্রা এক্সপ্রেসওয়েতে সড়ক দুর্ঘটনায় ১৮ জন নিহত হয়েছেন। দ্রুতগতির একটি যাত্রীবাহী দ্বিতল বাস পেছন থেকে একটি দুধের ট্যাংকারে সজোরে ধাক্কা দিলে এ দুর্ঘটনা ঘটে। দুর্ঘটনায় আহত হয়েছেন আরও ১৯ জন।বাসটি বিহারের মতিহারি থেকে রাজধানী দিল্লির পথে রওনা হয়েছিল।উন্নাও জেলা ম্যাজিস্ট্রেট গৌরাঙ্গ রাঠি বলেছেন, আজ স্থানীয় সময় ভোর সোয়া পাঁচটার দিকে ওই দুর্ঘটনা ঘটে। জেলার গরহা গ্রামের কাছে সড়কে দ্বিতল বাসটি প্রচণ্ড গতিতে পেছন থেকে দুধ পরিবহনের ট্যাংকারটিকে ধাক্কা দেয়। এ ধাক্কায় বাসের সামনের অংশ দুমড়েমুচড়ে যায় এবং অনেক যাত্রী ছিটকে বাস থেকে বেরিয়ে পড়ে যান।পুলিশ ও অন্য সেবাকর্মীরা দ্রুত ঘটনাস্থলে যান এবং হতাহত ব্যক্তিদের উদ্ধারকাজ শুরু করেন। আহত ব্যক্তিদের কাছের হাসপাতালে ভর্তি করা হয়েছে।ভারতীয় সংবাদমাধ্যমগুলোয় ঘটনাস্থলের ছবি ও ভিডিও প্রকাশ করা হয়েছে। সেগুলোয় মাটিতে ছড়িয়ে পড়ে থাকা মরদেহ, চারপাশে ভাঙা ধাতব টুকরা ও ভাঙা কাচ পড়ে আছে।দুর্ঘটনার কারণ খুঁজতে তদন্ত শুরু হয়েছে বলে জানান জেলা ম্যাজিস্ট্রেট গৌরাঙ্গ রাঠি। তিনি বলেন, বাসটি অতিরিক্ত গতিতে চলছিল বলে প্রাথমিক তদন্তে ধারণা করা হচ্ছে।সামাজিক যোগাযোগমাধ্যম এক্সে এক পোস্টে দুর্ঘটনায় হতাহত ব্যক্তিদের পরিবারের প্রতি সমবেদনা প্রকাশ করেছেন উত্তর প্রদেশের মুখ্যমন্ত্রী যোগী আদিত্যনাথ।

