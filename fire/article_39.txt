নাটোরের লালপুরে বাড়ির পাশে ফেলে রাখা ছাই থেকে আগুন লেগে এক ব্যক্তির গোটা বাড়িই পুড়ে ভস্মীভূত হয়ে গেছে। কোনোরকমে এক পোশাকে ঘর থেকে বের হয়ে রক্ষা পান বাড়ির বাসিন্দারা।আজ সোমবার দুপুরে উপজেলার রামকৃষ্ণপুর গ্রামের সুবল মিস্ত্রির বাড়িতে এই অগ্নিকাণ্ডের ঘটনা ঘটে। এতে নগদ ৩০ হাজার টাকাসহ বাড়ির সব মালামাল পুড়ে ছাই হয়ে যায়। সুবল পেশায় কাঠমিস্ত্রি।লালপুর থানা সূত্রে জানা যায়, আজ দুপুরে রান্না শেষে সুবল মিস্ত্রির স্ত্রী চুলার ছাই তুলে রান্নাঘরের পেছনে ফেলে রেখে আসেন। কিছুক্ষণ পর ছাইয়ের আগুন রান্নাঘরে লেগে দাউ দাউ করে জ্বলে ওঠে। তবে প্রচণ্ড তাপপ্রবাহে কেউ আগুনের আশপাশে ভিড়তে পারেননি। পরে লালপুর ফায়ার সার্ভিস স্টেশনে খবর দেওয়া হয়। ফায়ার সার্ভিস কর্মীরা ঘটনাস্থলে আসার আগেই আগুন সুবল মিস্ত্রি ও তাঁর ছেলে আনন্দ মিস্ত্রির বসতঘরে লাগে। মুহূর্তেই পুরো বাড়ি পুড়ে সম্পূর্ণ ভস্মীভূত হয়। এতে নগদ ৩০ হাজার টাকাসহ বাড়ির সব মালামাল পুড়ে ছাই হয়ে যায়।সুবল মিস্ত্রি বলেন, ফেলে রাখা ছাইয়ের মধ্যে আগুন থাকার বিষয়টি পরিবারের লোকজন বুঝতে পারেননি। আগুন প্রথমে রান্নাঘরের খড়ের বেড়ায় লাগে। পরে দ্রুত সময়ের মধ্যে গোটা বাড়িতে ছড়িয়ে পড়ে। পরিবারের লোকজন কোনোরকম এক পোশাকে ঘর থেকে বের হয়ে প্রাণ বাঁচায়। সংসারের সবকিছু পুড়ে যাওয়ায় তাঁরা চরম অসহায় অবস্থায় রয়েছেন।লালপুর থানার ভারপ্রাপ্ত কর্মকর্তা নাছিম আহম্মেদ জানান, খবর পাওয়ার পরপরই ফায়ার সার্ভিস ঘটনাস্থলে গিয়ে আগুন নিয়ন্ত্রণ করেছে। তবে আগুন দ্রুত ছড়িয়ে পড়ায় তিনটি ছাপরা পুড়ে গেছে।