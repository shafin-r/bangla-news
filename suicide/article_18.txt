রাজধানীর খিলক্ষেতে থানাহাজতে আরিফ হোসেন (৩০) নামের এক আসামি আত্মহত্যা করার চেষ্টা করেছেন বলে জানিয়েছে পুলিশ। আজ মঙ্গলবার সকালে এ ঘটনা ঘটে।পুলিশ বলছে, আত্মহত্যার চেষ্টার সময় আরিফকে দেখে ফেলেন সেখানে থাকা পুলিশ সদস্যরা। পরে ঢাকা মেডিকেল কলেজ হাসপাতালে তাঁকে নেওয়া হয়। প্রাথমিক চিকিৎসা শেষে আরিফকে থানায় ফিরিয়ে নেওয়া হয়েছে।খিলক্ষেত থানার ভারপ্রাপ্ত কর্মকর্তা (ওসি) হুমায়ুন কবির প্রথম আলোকে বলেন, আরিফকে মাদকসহ গতকাল (সোমবার) গ্রেপ্তার করা হয়েছে। তাঁর বিরুদ্ধে আগে থেকে বেশ কয়েকটি মামলা রয়েছে।ওসি হুমায়ুন কবির আরও বলেন, সকালে আরিফকে আদালতে পাঠানোর প্রস্তুতি চলছিল। এর মধ্যে আরিফ তাঁর প্যান্ট খুলে গলায় ফাঁস লাগানোর চেষ্টা করেন। দায়িত্বরত পুলিশ সদস্য এটা দেখে ফেলেন। পরে তাঁকে উদ্ধার করে হাসপাতালে নিয়ে চিকিৎসা দেওয়া হয়।কুড়াতলী উত্তরপাড়া এলাকায় পরিবার নিয়ে থাকেন আরিফ। তাঁর স্ত্রী পান্নার অভিযোগ, স্বামীকে ইয়াবা দিয়ে আটক করে নিয়ে গেছে পুলিশ। যদিও আগে পুলিশের সোর্স হিসেবে কাজ করতেন আরিফ।