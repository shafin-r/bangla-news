আওয়ামী লীগের প্রতিষ্ঠাবার্ষিকীর অনুষ্ঠানে মানিকগঞ্জ-২ (সিঙ্গাইর-হরিরামপুর) আসনের দলের স্বতন্ত্র সংসদ সদস্য দেওয়ান জাহিদ আহমেদের (টুলু) মুঠোফোন হারিয়েছে। এ ঘটনায় আজ সোমবার দুপুরে তাঁর ব্যক্তিগত সহকারী থানায় সাধারণ ডায়েরি (জিডি) করেছেন।সিঙ্গাইর থানা-পুলিশ এবং জিডি সূত্রে জানা গেছে, গতকাল রোববার আওয়ামী লীগের ৭৫তম প্রতিষ্ঠাবার্ষিকী উদ্‌যাপন করা হয়। গতকাল বিকেলে সিঙ্গাইর উপজেলা সদরে সিঙ্গাইর পাইলট উচ্চবিদ্যালয় মাঠে দলের প্রতিষ্ঠাবার্ষিকীর অনুষ্ঠানের আয়োজন করে উপজেলা আওয়ামী লীগ। এতে প্রধান অতিথি হিসেবে উপস্থিত ছিলেন সংসদ সদস্য জাহিদ আহমেদ। বিকেল থেকে আলোচনা সভা চলে। এতে সংসদ সদস্য ছাড়াও স্থানীয় আওয়ামী লীগের নেতারা বক্তব্য দেন। সন্ধ্যার পর থেকে চলে সাংস্কৃতিক অনুষ্ঠান। এ সময় সংসদ সদস্য অনুষ্ঠানস্থলেই ছিলেন। রাত পৌনে নয়টার দিকে মঞ্চে টেবিলে রাখা মুঠোফোনটি খুঁজে পান না।সংসদ সদস্যের ব্যক্তিগত সহকারী মাহবুব হোসেন বলেন, হারানোর পর মুঠোফোন নম্বরে একাধিকবার কল করে বন্ধ পাওয়া যায়। এ ঘটনা আজ দুপুরে তিনি থানায় জিডি করেছেন।জিডিতে উল্লেখ করা হয়, সংসদ সদস্যের আইফোন ১৪ প্রো ম্যাক্স মডেলের মুঠোফোনটি হারিয়ে যায়। জিডিটি তদন্ত করছেন সিঙ্গাইর থানার উপপরিদর্শক (এসআই) সুমন চক্রবর্তী। আজ রাত সাড়ে ১০টার দিকে এ প্রতিবেদন লেখা পর্যন্ত তিনি বলেন, সংসদ সদস্যের হারানো মুঠোফোনটি এখনো উদ্ধার হয়নি। তবে উদ্ধারের চেষ্টা চলছে।