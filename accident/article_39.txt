গাজীপুরের কালিয়াকৈর উপজেলায় চলন্ত ট্রেনের ছাদ থেকে পড়ে মোয়াজ্জেম হোসেন (৫৮) নামের এক ব্যক্তি নিহত হয়েছেন। এ ঘটনায় আরও দুজন গুরুতর আহত হয়েছেন। আজ মঙ্গলবার সকালে উপজেলার বঙ্গবন্ধু হাইটেক সিটি রেলস্টেশনে এ দুর্ঘটনা ঘটে। আহত ব্যক্তিরা হাসপাতালে চিকিৎসাধীন।নিহত মোয়াজ্জেম হোসেন সিরাজগঞ্জের কামারখন্দ উপজেলার কোনাবাড়ি গ্রামের মকবুল হোসেনের ছেলে।স্থানীয় লোকজনের সঙ্গে কথা বলে জানা গেছে, মোয়াজ্জেম হোসেন আজ ভোরে সিরাজগঞ্জ থেকে রাজশাহী-চাঁপাইনবাবগঞ্জ আন্তনগর ট্রেনের ছাদে বসে ঢাকার উদ্দেশে রওনা দেন। গাজীপুরের কালিয়াকৈর বঙ্গবন্ধু হাইটেক সিটি রেলস্টেশনের কাছাকাছি পৌঁছালে রেললাইনের ওপর টানানো তারে আটকে তিনিসহ নুরুন্নবী ও মাসুদ মিয়া নামের তিন ব্যক্তি ছাদ থেকে ছিটকে পড়েন। স্থানীয় লোকজন গুরুতর আহত অবস্থায় তাঁদের উদ্ধার করে উপজেলা স্বাস্থ্য কমপ্লেক্সে নিলে চিকিৎসক মোয়াজ্জেম হোসেনকে মৃত ঘোষণা করেন। নুরুন্নবী ও মাসুদ সেখানে চিকিৎসাধীন।কালিয়াকৈর বঙ্গবন্ধু হাইটেক সিটি রেলস্টেশনের স্টেশনমাস্টার আশরাফুল আলম বলেন, ‘দুর্ঘটনার বিষয়টি শুনেছি। তাঁদের উদ্ধার করে উপজেলা স্বাস্থ্য কমপ্লেক্সে নেওয়া হলে একজনের মৃত্যু হয়।’