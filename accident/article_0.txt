চট্টগ্রামের রাউজানে বালুবাহী ট্রাকচাপায় এক অটোরিকশাচালকের মৃত্যু হয়েছে। তাঁর নাম মো. আবু তৈয়ব (৪০)। গতকাল বুধবার রাত ১০টার দিকে চট্টগ্রাম-রাঙামাটি সড়কের রাউজান পৌরসভার জলিল নগরের মাইক্রোবাস স্টেশনে এ দুর্ঘটনা ঘটে।আবু তৈয়ব রাঙামাটি জেলার বেতবুনিয়া ইউনিয়নের গোদারপাড় এলাকার বাসিন্দা। প্রত্যক্ষদর্শী ও পুলিশ জানায়, গতকাল রাতে জলিল নগরের একটি গ্যারেজে তাঁর সিএনজিচালিত অটোরিকশাটি মেরামত করতে দিয়ে পাশের একটি হোটেলে চা পান করতে গিয়েছিলেন আবু তৈয়ব। হোটেল থেকে বেরিয়ে সড়ক পার হওয়ার সময় দ্রুতগামী বালুবাহী ট্রাকের ধাক্কায় ঘটনাস্থলেই প্রাণ হারান তিনি। খবর পেয়ে রাউজান হাইওয়ে থানা ও রাউজান থানা-পুলিশ ঘটনাস্থলে গিয়ে মরদেহ উদ্ধার করে উপজেলা স্বাস্থ্য কমপ্লেক্সে নিয়ে যায়।মৃত্যুর সংবাদ পেয়ে উপজেলা স্বাস্থ্য কমপ্লেক্সে ছুটে আসেন নিহত তৈয়বের স্ত্রী লাভলী আকতার, ছেলে রাফিসহ আত্মীয়স্বজন। এ সময় বাবাকে চাপা দেওয়া ট্রাকচালকের শাস্তি দাবি করেন নিহত তৈয়বের ছেলে রাফি। তাঁদের আহাজারিতে ভারী হয়ে ওঠে সেখানকার পরিবেশ।রাউজান হাইওয়ে থানার ভারপ্রাপ্ত কর্মকর্তা সিরাজুল ইসলাম বলেন, সংবাদ পেয়ে পুলিশ ঘটনাস্থলে গিয়ে লাশের সুরতহাল প্রতিবেদন তৈরি করে মর্গে পাঠায়। ঘাতক চালক পালিয়ে গেলেও ট্রাকটি জব্দ করা হয়েছে। এ ঘটনায় আইনি প্রক্রিয়া চলমান।

