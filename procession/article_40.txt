রাজধানীতে পৃথক বিক্ষোভ মিছিল করেছে জামায়াতে ইসলামী। ‘নিম্ন আদালতে প্রহসনের বিচার, ফরমায়েশি রায় ও গুপ্ত হত্যার প্রতিবাদে’ আজ শনিবার সকালে বিক্ষোভ মিছিল করে দলটির নেতা–কর্মীরা।প্রত্যক্ষদর্শীরা জানিয়েছেন, আজ সকাল আটটার দিকে রামপুরা কাঁচাবাজার এলাকা থেকে একটি মিছিল বের করে জামায়াতের নেতা–কর্মীরা। মালিবাগ আবুল হোটেলের কাছে গিয়ে মিছিলটি শেষ হয়। কাছাকাছি সময়ে আরেকটি মিছিল মতিঝিল আইডিয়াল স্কুলের সামনে থেকে শুরু হয়ে আরামবাগ গিয়ে শেষ।জামায়াতের সংবাদ বিজ্ঞপ্তিতে বলা হয়েছে, দলের কেন্দ্রীয় মজলিসে শুরার দুই সদস্য মুহাম্মদ রেজাউল করিমের নেতৃত্বে রামপুরায় এবং দেলাওয়ার হোসেনের নেতৃত্বে মতিঝিলে বিক্ষোভ মিছিল হয়। বিক্ষোভ শেষে সংক্ষিপ্ত সমাবেশে দুই নেতা অভিযোগ করেন, সরকার আদালতকে ন্যক্কারজনকভাবে ব্যবহার করে দেশের বিচার বিভাগকে ধ্বংস করে দিচ্ছে।দেলাওয়ার হোসেন অভিযোগ করেন, ক্ষমতায় টিকে থাকার জন্য স্বৈরাচার আওয়ামী সরকার রাষ্ট্রের আইনশৃঙ্খলা রক্ষাকারী বাহিনী ও বিচারব্যবস্থার অপব্যবহার করছে। তিনি বলেন, ‘গভীর রাত পর্যন্ত সাক্ষ্য গ্রহণ করে এবং কোনো কোনো ক্ষেত্রে শুনানি ছাড়াই বিরোধী দলের সম্ভাব্য নির্বাচনী প্রার্থীদের দ্রুত সাজা দিয়ে নির্বাচনে অযোগ্য ঘোষণা করা হয়েছে। এ পর্যন্ত সাত শতাধিক বিরোধী রাজনৈতিক নেতা-কর্মীকে বিভিন্ন মেয়াদে কারাদণ্ড দেওয়া হয়েছে, যা বিচারব্যবস্থাকে কলঙ্কিত করেছে।’মালিবাগের সমাবেশে জামায়াত নেতা মুহাম্মদ রেজাউল করিম অবৈধ সরকারের পতন, ভোটের অধিকার ও মানবাধিকার প্রতিষ্ঠায় দলমত নির্বিশেষ সবাইকে প্রয়োজনে রাজপথে জীবন দেওয়ার জন্য প্রস্তুত থাকার আহ্বান জানিয়েছেন।পৃথক দুটি কর্মসূচিতে আরও উপস্থিত ছিলেন জামায়াতের কেন্দ্রীয় মজলিসে শুরা সদস্য আবদুল মান্নান, মোকাররম হোসাইন, শামছুর রহমান ও মোবারক হোসাইন, মাহফুজুর রহমান ও ফখরুদ্দীন মানিক, মহানগর নেতা আতাউর রহমান সরকার, আবদুস সালাম, আবদুর রহমান ও কামরুল আহসান, ছাত্রশিবিরের ঢাকা মহানগর দক্ষিণের সভাপতি তৌহিদুল ইসলাম, পূর্বের সভাপতি তাকরিম হাসান, জগন্নাথ বিশ্ববিদ্যালয় শাখার সভাপতি মোহাম্মদ আবদুল্লাহ, ঢাকা কলেজ সভাপতি আসিফ তাজওয়ার প্রমুখ।