রাজধানীর মগবাজারের মধুবাগে ছুরিকাঘাতে আহত রিকশাচালক জয়নাল আবেদীন (৪৫) গতকাল মঙ্গলবার রাতে ঢাকা মেডিকেল কলেজ হাসপাতালে মারা গেছেন। শারীরিক অসুস্থতার যন্ত্রণা সইতে না পেরে জয়নাল নিজের পেটে নিজ ছুরি চালিয়ে আত্মহত্যা করেছেন বলে পুলিশ ও পরিবার সূত্রে জানা গেছে।জয়নাল আবেদীন সপরিবার মধুবাগে ৩ নম্বর গলিতে একটি ভাড়া বাসায় থাকতেন। তাঁর এক ছেলে ও এক মেয়ে রয়েছে।হাসপাতালে জয়নালের স্ত্রী মঞ্জিলা বেগম প্রথম আলোকে বলেন, তাঁর স্বামী তিন থেকে চার বছর ধরে শ্বাসকষ্টসহ বিভিন্ন রোগে ভুগছিলেন। অসুস্থতার কারণে তিনি কিছুই করতে পারতেন না, বাসায় থাকতেন। আগে তিনি রিকশা চালাতেন।মঞ্জিলা বেগম আরও বলেন, ‘আমি বাসাবাড়িতে কাজ করি। আমাদের মেয়ে ঝরনা (১৩) একটি পোশাক কারখানায় কাজ করে। চার বছর বয়সী ছেলে মহিম তার বাবার সঙ্গের বাসায় থাকত। গতকাল সন্ধ্যায় আমি কাজে ছিলাম, মেয়ে বাসায় ছিল। মেয়ে হঠাৎ দেখতে পায়, তার বাবার পেট দিয়ে রক্ত ঝরছে, তিনি ব্যথায় কাতরাচ্ছেন। তখন সে দ্রুত গিয়ে আমাকে জানায়। পরে আমি দ্রুত বাসায় এসে স্বামীকে উদ্ধার করে হাসপাতালে নিয়ে যাই।’আজ বুধবার সকালে হাতিরঝিল থানার উপপরিদর্শক (এসআই) রুহুল আমিন প্রথম আলোকে বলেন, জয়নাল আবেদীন চিকিৎসাধীন অবস্থায় গতকাল রাত সাড়ে আটটার দিকে ঢাকা মেডিকেল কলেজ হাসপাতালে মারা গেছেন।পুলিশ কর্মকর্তা রুহুল আমিন বলেন, প্রাথমিক তদন্তে জানা গেছে, শ্বাসকষ্টসহ নানা রোগে আক্রান্ত জয়নাল অসুস্থতার যন্ত্রণা সহ্য করতে না পেরে নিজেই নিজের পেটে ছুরি চালিয়েছিলেন।এ ঘটনায় হাতিরঝিল থানায় একটি অপমৃত্যু (ইউডি) মামলা হয়েছে। জয়নালের বাড়ি রংপুরের পীরগঞ্জ উপজেলার ইসলামপুর গ্রামে। তাঁর বাবার নাম মোজা মিয়া।