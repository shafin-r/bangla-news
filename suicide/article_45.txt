ঢাকা বিশ্ববিদ্যালয়ের আবাসিক এলাকার একটি বাসায় এক শিক্ষকের বিশ্ববিদ্যালয়পড়ুয়া মেয়ে ‘আত্মহত্যা’ করেছেন।ছাত্রীর নাম আদ্রিতা বিনতে মোশাররফ। তিনি ঢাকা বিশ্ববিদ্যালয়ের মার্কেটিং বিভাগে প্রথম বর্ষে পড়ছিলেন। তাঁর বাবা বিশ্ববিদ্যালয়ের ব্যবস্থাপনা বিভাগের চেয়ারম্যান মো. মোশাররফ হোসেন।আজ রোববার ভোরে আদ্রিতাকে নিথর অবস্থায় উদ্ধার করে ঢাকা মেডিকেল কলেজ হাসপাতালের জরুরি বিভাগে নেওয়া হয়। সেখানে সকাল ৭টা ২০ মিনিটে তাঁকে মৃত ঘোষণা করেন কর্তব্যরত চিকিৎসক।আদ্রিতা বাবা-মায়ের সঙ্গে ক্যাম্পাসের আবাসিক এলাকার একটি ভবনে থাকতেন। বিশ্ববিদ্যালয় কর্তৃপক্ষ বলছে, আদ্রিতা ‘আত্মহত্যা’ করেছেন।বিশ্ববিদ্যালয়ের প্রক্টর মো. মাকসুদুর রহমান প্রথম আলোকে বলেন, আদ্রিতা গলায় ফাঁস দিয়ে আত্মহত্যা করেছেন বলে জানা গেছে।পরিবারের সদস্যদের কান্নাকাটির শব্দ পেয়ে বিশ্ববিদ্যালয়ের একজন সহকারী প্রক্টর ভোর সাড়ে চারটার দিকে বাসাটিতে যান। সেখানে গিয়ে তিনি শোনেন, আদ্রিতা আত্মহত্যা করেছেন। তবে তিনি এর কোনো কারণ জানতে পারেননি।আদ্রিতার লাশ ঢাকা মেডিকেল কলেজের মর্গে পাঠানো হয়েছে বলে হাসপাতাল সূত্র জানায়।