দ্বাদশ সংসদ নির্বাচনকে ‘ডামি নির্বাচন’ আখ্যা দিয়ে আওয়ামী লীগের নতুন সরকারের পদত্যাগের দাবিতে ঢাকা বিশ্ববিদ্যালয়ে মশালমিছিল ও সমাবেশ হয়েছে। বামপন্থী ছাত্রসংগঠনগুলোর মোর্চা গণতান্ত্রিক ছাত্রজোট এই কর্মসূচি পালন করে।শুক্রবার সন্ধ্যায় ঢাকা বিশ্ববিদ্যালয় এলাকায় গণতান্ত্রিক ছাত্রজোটের এ কর্মসূচিতে সন্ধ্যা পৌনে সাতটার দিকে টিএসসির সঞ্জীব চত্বর থেকে মশালমিছিল শুরু হয়। মিছিলটি রোকেয়া হলের সামনে দিয়ে নীলক্ষেতের মুক্তি ও গণতন্ত্র তোরণ, কাঁটাবন ও শাহবাগ মোড় হয়ে টিএসসিতে এসে শেষ হয়। পরে রাজু ভাস্কর্যে সংক্ষিপ্ত সমাবেশ হয়।জোটের মিছিলে নেতা-কর্মীরা বলেন, ‘বাঁশের লাঠি মশাল হবে, স্বৈরাচারের পতন হবে’, ‘একতরফা নির্বাচন, জনগণ মানে না’, ‘যে সরকার ডামি ভোটের, সেই সরকার চাই না’, ‘ভোট চোরদের গদিতে, আগুন জ্বালো এক সাথে’, প্রভৃতি বলে স্লোগান দেন। স্লোগানে প্রধানমন্ত্রী শেখ হাসিনাকে পদত্যাগ করার আহ্বানও জানান তাঁরা।পরে রাজু ভাস্কর্যে সমাবেশে গণতান্ত্রিক ছাত্রজোটের সমন্বয়ক ও ছাত্র ফেডারেশনের (জাতীয় মুক্তি কাউন্সিল) সভাপতি মিতু সরকার বলেন, প্রশাসন-পুলিশকে দিয়ে কায়দা করে নির্বাচনের নামে তামাশা করেছে আওয়ামী লীগ। বিরোধী দলগুলো ৭ জানুয়ারির এই তামাশার নির্বাচনে অংশ নেয়নি। প্রহসনের ডামি নির্বাচন প্রত্যাখ্যান করায় মানুষকে অভিনন্দন জানান তিনি।৭ জানুয়ারির তামাশাপূর্ণ নির্বাচনের মাধ্যমে দেশে একটি তামাশাতান্ত্রিক সরকার গঠিত হয়েছে বলে মন্তব্য করেন গণতান্ত্রিক ছাত্র কাউন্সিলের সাধারণ সম্পাদক ফাহিম আহমেদ চৌধুরী। তিনি বলেন, এই নির্লজ্জ সরকারকে পদত্যাগ করতে হবে।কর্মসূচিতে অন্যদের মধ্যে সমাজতান্ত্রিক ছাত্র ফ্রন্টের (মার্ক্সবাদী) সভাপতি সালমান সিদ্দিকী, ছাত্র ইউনিয়নের একাংশের সভাপতি রাগীব নাঈম, পাহাড়ি ছাত্র পরিষদের সভাপতি অঙ্কন চাকমা, বিপ্লবী ছাত্র মৈত্রীর ঢাকা বিশ্ববিদ্যালয় শাখার আহ্বায়ক জাবির জুবেল প্রমুখ উপস্থিত ছিলেন।