ময়মনসিংহের নান্দাইলে প্রতিবেশীদের পিটুনিতে আবদুল হেলিম নিহত হওয়ার ঘটনায় বিচার চেয়েছেন তাঁর ছেলে আবু বক্কর সিদ্দিক। আজ বুধবার বেলা সাড়ে ১১টার দিকে নান্দাইল প্রেসক্লাবে তিনি এই দাবি জানান।আবু বক্কর সিদ্দিক বলেন, গত ৮ ডিসেম্বর ভোরে ঝাউগড়া গ্রামে পূর্বশত্রুতার জের ধরে প্রতিবেশীরা তাঁর বাবা আবদুল হেলিমকে পিটিয়ে হত্যা করেন। এ ঘটনায় তিন প্রতিবেশীর নাম উল্লেখ করে নান্দাইল মডেল থানায় একটি হত্যা মামলা করেন। হত্যাকাণ্ডের দিন এলাকাবাসী বুলবুল মিয়া (৩৫) নামের একজনকে আটক করে পুলিশে দেয়। অন্য আসামিরা এখনো ধরাছোঁয়ার বাইরে। মামলা করার পর আসামিপক্ষ হুমকি দিয়েছে বলে অভিযোগ করেন আবু বক্কর। তিনি বলেন, হুমকির পর ভয়ে মা ও ভাইকে নিয়ে ঢাকায় চলে যান তিনি। আবু বক্কর অভিযোগ করেন, সম্প্রতি তিনি জানতে পেরেছেন মামলাটির তদন্ত কর্মকর্তা উপরিদর্শক (এসআই) আবদুল কাদের মামলার ২ ও ৩ নম্বর আসামিকে বাদ দিয়ে আদালতে অভিযোগপত্র জমা দেওয়ার পাঁয়তারা করছেন। এতে তিনি বাবা হত্যার বিচার পাওয়া থেকে বঞ্চিত হবেন। অভিযোগের বিষয়ে জানতে চাইলে মামলার তদন্ত কর্মকর্তা এসআই আবদুল কাদের বলেন, তদন্ত করে যা পাওয়া গেছে, সেভাবেই গত মাসে আদালতে অভিযোগপত্র জমা দেওয়া হয়েছে। বাদী যদি অসন্তুষ্ট হন তাহলে আদালতে তিনি না-রাজি আবেদন করতে পারেন।