মাদারীপুরের শিবচর উপজেলায় আগুনে পুড়ে মারা গেছে খামারে থাকা ১৩টি গরু ও সাড়ে ৩ হাজার মুরগি। আজ বুধবার ভোরে উপজেলার উমেদপুর ইউনিয়নের কালিখোলা বাজার এলাকায় এ দুর্ঘটনা ঘটে। এতে প্রায় অর্ধকোটি টাকার ক্ষতি হয়েছে বলে দাবি খামারির।ফায়ার সার্ভিস সূত্র জানায়, উমেদপুরের কালিখোলা বাজার এলাকার মিলন মুন্সির গরুর খামারে আজ ভোরে আগুন দেখতে পেয়ে প্রথমে স্থানীয় লোকজন আগুন নেভানোর চেষ্টা করেন। তাঁরা ব্যর্থ হলে খবর দেওয়া হয় শিবচর ফায়ার সার্ভিসকে। ফায়ার সার্ভিসের একটি ইউনিটের আধা ঘণ্টার প্রচেষ্টায় আগুন নিয়ন্ত্রণে এলেও খামারে থাকা ১৩টি গরু ও সাড়ে ৩ হাজার মুরগি পুড়ে মারা যায়। আগুনের সূত্রপাত সম্পর্কে তাৎক্ষণিকভাবে কিছু জানাতে পারেনি ফায়ার সার্ভিস।খামারের মালিক মিলন মুন্সি বলেন, ‘কোরবানির হাটের জন্য গরুগুলো প্রস্তুত করা হয়েছিল। কিন্তু অগ্নিকাণ্ডে এমন ক্ষতি মেনে নেওয়া যায় না। ১৩টি গরু ও সাড়ে ৩ হাজার মুরগির মারা যাওয়ায় অর্ধকোটি টাকার ক্ষতি হয়েছে। আমি পথে বসে গেলাম।’শিবচরের উমেদপুর ইউনিয়ন পরিষদের চেয়ারম্যান মো. নুরুজ্জামান মুন্সি বলেন, ‘গরুর খামারে অগ্নিকাণ্ডের ঘটনা দুঃখজনক। এই আগুন কীভাবে লেগেছে, তা কেউ বলতে পারছে না। বিষয়টি নাশকতা নাকি দুর্ঘটনা, তা খতিয়ে দেখার জন্য প্রশাসনের কাছে তদন্তের দাবি জানাই।’পুলিশ ঘটনাস্থল পরিদর্শন করেছে জানিয়ে শিবচর থানার ভারপ্রাপ্ত কর্মকর্তা (ওসি) সুব্রত গোলদার বলেন, ক্ষতিগ্রস্ত পরিবার আইনগত সহযোগিতা চাইলে পুলিশের পক্ষ থেকে সহযোগিতা করা হবে।