নারায়ণগঞ্জ সদর উপজেলার ফতুল্লায় আধিপত্য বিস্তার নিয়ে দুই পক্ষের সংঘর্ষে একজন টেঁটাবিদ্ধসহ তিনজন আহত হয়েছেন। এ সময় বেশ কয়েকটি বাড়িঘরে হামলা ও ভাঙচুরের ঘটনা ঘটেছে। খবর পেয়ে পুলিশ ফাঁকা গুলি করে ছুড়ে পরিস্থিতি নিয়ন্ত্রণে আনে।আজ শুক্রবার দুপুরে বক্তাবলী ইউনিয়নের আকবরনগর এলাকায় রহিম হাজী ও সামেদ আলী অনুসারীদের মধ্যে এ ঘটনা ঘটে। সংঘর্ষে আহত তিনজনকে ঢাকা মেডিকেল কলেজ হাসপাতালে পাঠানো হয়েছে। এর মধ্যে টেঁটাবিদ্ধ মো. অলিদ (৪০) বক্তাবলীর আকবরনগর এলাকার মৃত দুদু মিয়ার ছেলে। এ ঘটনায় জড়িত থাকার অভিযোগে পুলিশ তিনজনকে আটক করেছে।স্থানীয় বাসিন্দা ও প্রত্যক্ষদর্শীরা জানান, পূর্বশত্রুতার জেরে দীর্ঘদিন ধরে সদর উপজেলার বক্তাবলী ইউনিয়নের আকবর নগর এলাকার রহিম হাজী ও সামেদ আলীর মধ্যে বিরোধ ও সংঘর্ষ চলে আসছে। আজ শুক্রবার দুপুরে পূর্বশত্রুতার জেরে দুই পক্ষের মধ্যে সংঘর্ষ বাধে। এ সময় দুই পক্ষের লোকজন টেঁটা, বল্লম, রাম দা ও ধারালো অস্ত্র নিয়ে সংঘর্ষে জড়ান। এ সময় সামেদ আলীর পক্ষের অলিদ মিয়ার হাতে পায়ে ও মাথায় টেঁটাবিদ্ধ হয়। ভাঙচুর করা হয়েছে বেশ কয়েকটি বাড়িঘর।ফতুল্লা মডেল থানার ভারপ্রাপ্ত কর্মকর্তা নূরে আযম বলেন, সংঘর্ষের ঘটনায় পুলিশ শটগানের ২০টি ফাঁকা গুলি ছুড়ে সন্ত্রাসীদের ধাওয়া করে পরিস্থিতি নিয়ন্ত্রণে আনে। এ ঘটনায় জড়িত থাকার অভিযোগে তিনজনকে আটক করা হয়েছে। এলাকায় অতিরিক্ত পুলিশ মোতায়েন করা হয়েছে। এ ঘটনায় আইনি ব্যবস্থা গ্রহণের প্রক্রিয়া চলছে।

