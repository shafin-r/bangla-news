নাটোরের সিংড়ায় প্রকাশ্যে রামদা হাতে নিয়ে মিছিল করেছেন যুবলীগ ও শ্রমিক লীগের নেতা-কর্মীরা। সিংড়া পৌর যুবলীগের সভাপতি লাবু হাসানের নেতৃত্বে আজ শুক্রবার দুপুরে সিংড়া বাসস্ট্যান্ড এলাকায় এ বিক্ষোভ মিছিল করা হয়।সিংড়া বাসস্ট্যান্ডে পরিবহন থেকে চাঁদাবাজির প্রতিবাদ জানিয়ে তাঁরা এ মিছিল করেন। মিছিলের একটি ভিডিও সামাজিক যোগাযোগমাধ্যমে ছড়িয়ে পড়েছে। ছড়িয়ে পড়া ভিডিওতে অধিকাংশ মানুষের হাতে বিভিন্ন ধরনের অস্ত্র দেখা যায়। তাঁদের কারও হাতে ছিল রামদা, কারও হাতে লোহার রড। কারও কারও হাতে লোহার রড ও সাইকেলের চেইন স্প্রোকেট দিয়ে বানানো বিশেষ অস্ত্র দেখা যায়।প্রত্যক্ষদর্শী কয়েকজন জানান, আজ দুপুর ১২টার দিকে সিংড়া বাসস্ট্যান্ড এলাকায় পৌর যুবলীগের সভাপতি লাবু হাসানের নেতৃত্বে কয়েকজন যুবক চাঁদাবাজির বিরুদ্ধে স্লোগান দিয়ে মিছিল শুরু করেন। মিছিলে অংশগ্রহণকারীদের বেশির ভাগই ধারালো হাঁসুয়া ও রামদা উঁচিয়ে নাটোর-বগুড়া মহাসড়কে মহড়া দেন। ঘটনার কিছুক্ষণ পর আইনশৃঙ্খলা রক্ষাকারী বাহিনীর সদস্যরা সেখানে গেলে মিছিলকারীরা চলে যান।যুবলীগ নেতা লাবু হাসান প্রথম আলোকে বলেন, সিংড়া বাসস্ট্যান্ডে সিএনজি মালিক সমিতি গঠন করে অন্যায়ভাবে প্রতিদিন গাড়ি থেকে ৭০ টাকা করে চাঁদা আদায় করা হচ্ছে। কিন্তু প্রশাসন তাঁদের বিরুদ্ধে ব্যবস্থা নেয় না। তাই তাঁরা প্রতিবাদ জানিয়ে মিছিল করেছেন। তবে মিছিলে অস্ত্র থাকার বিষয়টি অস্বীকার করেন তিনি। ছড়িয়ে পড়া ভিডিওর বিষয়ে দৃষ্টি আকর্ষণ করলে তিনি বলেন, কারও কারও হাতে থাকতে পারে। মিছিলের ব্যস্ততায় তিনি খেয়াল করেননি। সিংড়া থানার ভারপ্রাপ্ত কর্মকর্তা (ওসি) আবুল কালাম মিছিলের কথা স্বীকার করেছেন। তবে অস্ত্র প্রদর্শনের কথা জানেন না বলে জানান। তিনি প্রথম আলোকে বলেন, পুলিশ ঘটনাটি তদন্ত করে দেখছে।