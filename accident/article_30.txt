বাবার বাড়ি থেকে বেড়ানো শেষে স্বামীর বাড়ি ফিরছিলেন গৃহবধূ শিলা আক্তার। সঙ্গে ছিল আট মাস বয়সী শিশুকন্যা উম্মে রাইসা। স্বামীর বাড়ির কাছে পৌঁছামাত্র রিকশায় বোরকা পেঁচিয়ে সড়কে পড়ে যান গৃহবধূ শিলা। আর মায়ের কোল থেকে ছিটকে পড়ে মারা যায় শিশু রাইসা।ঘটনাটি ঘটেছে আজ শনিবার সন্ধ্যায় রাজবাড়ীর গোয়ালন্দ পৌরসভার এবাদ আলী মিস্ত্রিপাড়ায়।পরিবার, প্রত্যক্ষদর্শী ও স্থানীয় লোকজন জানান, থাই অ্যালুমিনিয়ামের মিস্ত্রি রাজু সরদারের স্ত্রী শিলা আক্তার গত বৃহস্পতিবার বেড়াতে যান গোয়ালন্দ পৌরসভার মসজিদ পাড়ার বাবা আমির আলীর বাড়িতে। সঙ্গে নিয়ে যান আট মাস বয়সী শিশু উম্মে রাইসাকে। বেড়ানো শেষে শনিবার সন্ধ্যা ছয়টার দিকে রিকশায় করে স্বামীর বাড়ি ফিরছিলেন শিলা।স্বামীর বাড়ি থেকে মাত্র ২০ গজ দূরে স্থানীয় একটি করাতকলের কাছে পৌঁছামাত্র পরনের বোরকা রিকশার চাকায় পেঁচিয়ে যায়। মুহূর্তের মধ্যে রিকশা থেকে শিলা উপুড় হয়ে পড়েন পাকা সড়কের ওপর। আর কোলে থাকা দুধের শিশু উম্মে রাইসা ছিটকে পড়ে অদূরে। স্থানীয় লোকজন গুরুতর জখম অবস্থায় তাঁদের উদ্ধার করে দ্রুত নিয়ে যান গোয়ালন্দ উপজেলা স্বাস্থ্য কমপ্লেক্সে। সেখানে চিকিৎসক উম্মে রাইসাকে মৃত ঘোষণা করেন। শিলা আক্তারকে ফরিদপুরের বঙ্গবন্ধু শেখ মুজিব মেডিকেল কলেজ হাসপাতালে পাঠানো হয়।