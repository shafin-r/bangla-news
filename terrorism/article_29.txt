সন্ত্রাসী সংগঠন আল-কায়েদার নতুন প্রধান হয়েছেন ইরানভিত্তিক মিসরীয় বংশোদ্ভূত কমান্ডো সাইফ আল-আদেল। যুক্তরাষ্ট্রের পররাষ্ট্র মন্ত্রণালয় গতকাল বুধবার এ তথ্য জানিয়েছে। এর মধ্য দিয়ে গত বছরের জুলাইয়ে যুক্তরাষ্ট্রের ড্রোন হামলায় নিহত আয়মান আল-জাওয়াহিরির স্থলাভিষিক্ত হলেন তিনি।মার্কিন পররাষ্ট্র মন্ত্রণালয়ের মুখপাত্র বলেন, ‘আমাদের পর্যবেক্ষণও জাতিসংঘের সঙ্গে মিলে যায়। ধারণা করা হচ্ছে, সাইফ আল-আদেল আল-কায়েদার নতুন প্রধান হয়েছেন। তিনি ইরানে অবস্থান করছেন।’ এর আগে গত মঙ্গলবার জাতিসংঘের পক্ষ থেকেও এক প্রতিবেদনে সাইফ আল-আদেলের আল-কায়েদার প্রধান হওয়ার খবর জানানো হয়। তবে আল-কায়েদার পক্ষ থেকে তাদের নতুন প্রধান বা আমির নির্বাচনের বিষয়ে আনুষ্ঠানিক ঘোষণা দেওয়া হয়নি।গত বছরের জুলাইয়ে আফগানিস্তানের রাজধানী কাবুলে মার্কিন গোপন অভিযানে নিহত হন জাওয়াহিরি। যুক্তরাষ্ট্রের দাবি, জাওয়াহিরি দীর্ঘদিন ধরে কাবুলে লুকিয়ে ছিলেন। এর মধ্য দিয়ে ওসামা বিন লাদেনের এই উত্তরসূরিকে ধরতে যুক্তরাষ্ট্রের ২১ বছরের প্রচেষ্টার সমাপ্তি ঘটে। ইন্টারন্যাশনাল সেন্টার ফর কাউন্টার টেররিজমের (আইসিসিটি) মতে, সামরিক বাহিনীতে কাজ করার সুবাদে মিসরীয় বংশোদ্ভূত ৬২ বছর বয়সী সাইফ আল-আদেলের অভিযানসংক্রান্ত পরিকল্পনার ব্যাপক অভিজ্ঞতা রয়েছে। মুহাম্মদ ইব্রাহিম মক্কি ও ইব্রাহিম আল-মাদানি নামেও পরিচিত সাইফ আল-আদেল। তিনি ইতিমধ্যে আফগানিস্তানের উদ্দেশে ইরান ছেড়েছেন বলেও গুঞ্জন রয়েছে।



