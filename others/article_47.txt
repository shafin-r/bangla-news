নির্ধারিত মূল্যের চেয়ে বেশি দামে চাল বিক্রি করায় ১১ জনকে আটক করেছে মিয়ানমারের জান্তা সরকার। তাঁদের মধ্যে একজন জাপানি নাগরিকও আছেন।মিয়ানমারের কর্মকর্তারা গতকাল সোমবার জানান, আটক হওয়া ব্যক্তিদের মধ্যে চাল ব্যবসায়ী, মিলার ও খুচরা বিক্রেতা রয়েছেন। নির্ধারিত মূল্যের চেয়ে ৭০ শতাংশের বেশি দামে তাঁরা চাল বিক্রি করে আসছিলেন।জাপানের চিফ কেবিনেট সেক্রেটারি ইয়োশিমাসা হায়াশি জানান, মিয়ানমারের বাণিজ্যিক রাজধানী ইয়াঙ্গুন থেকে জিজ্ঞাসাবাদের জন্য এক জাপানি নাগরিককে আটক করেছে দেশটির পুলিশ।দক্ষিণ–পূর্ব এশিয়ার দেশ মিয়ানমারে ২০২১ সালে সেনা অভ্যুত্থান হয়। উৎখাত করা হয় গণতন্ত্রকামী নেত্রী অং সান সু চির দলের বেসামরিক সরকারকে। এর পর থেকে জান্তাবিরোধী সহিংস বিক্ষোভে উত্তাল রয়েছে পুরো মিয়ানমার। এই বিক্ষোভ রূপ নিয়েছে সশস্ত্র সংগ্রামে।বিক্ষোভ ও সংঘাতের জেরে মিয়ানমারে ৩০ লাখের বেশি মানুষ বাস্তুচ্যুত হয়েছে। এই হিসাব জাতিসংঘের। সংকটে পড়েছে দেশটির অর্থনীতিও।গত মাসের শুরুর দিকে মিয়ানমারে সোনা ও বৈদেশিক মুদ্রার কারবারিদের বিরুদ্ধে অভিযান চালানো হয়। আটক করা হয় ৩৫ জনকে। তাঁদের মধ্যে বিদেশে আবাসন কেনাবেচার এজেন্টও ছিলেন।যা–ই হোক, মিয়ানমারের চাল বিক্রেতাদের মতে, দেশের বাজারে বৈদেশিক মুদ্রার বিনিময়হার ও কালোবাজারে এই হারের মধ্যকার অসামঞ্জস্য তাঁদের ব্যবসার ক্ষেত্রে উল্লেখযোগ্য একটি সমস্যা হয়ে দাঁড়িয়েছে।এ ছাড়া সশস্ত্র সংঘাতে ধানের আবাদ বাধাগ্রস্ত হচ্ছে। বিঘ্নিত হচ্ছে চালের পরিবহন। বিশ্লেষকদের অনেকের মতে, এসব সমস্যা মিয়ানমারে চালের দাম বেড়ে যাওয়ার অন্যতম কারণ। এর সুযোগ নিচ্ছেন কিছু অসাধু ব্যবসায়ী।মিয়ানমারে সম্প্রতি চালের দাম দ্বিগুণের বেশি বেড়েছে বলে জানান ব্যবসায়ীরা। তাঁদের দাবি, সরকার অনুমোদিত দামে চাল বিক্রি করায় লোকসান হচ্ছে।