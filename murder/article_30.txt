বগুড়া শহরে জোড়া খুনের মামলার প্রধান আসামি এবং জেলা মোটর শ্রমিক ইউনিয়নের সাধারণ সম্পাদক সৈয়দ কবির আহম্মেদকে (মিঠু) গ্রেপ্তার করা হয়েছে। গতকাল মঙ্গলবার রাতে তাঁকে প্রথমে জিজ্ঞাসাবাদের জন্য আটক করে র‍্যাব-১২। থানায় হত্যা মামলা দায়েরের পর তাঁকে গ্রেপ্তার দেখিয়ে আদালতে পাঠানো হয়। সৈয়দ কবির আহম্মেদ জোড়া খুনের মামলার আরেক আসামি এবং বগুড়া শহরের ১ নম্বর ওয়ার্ড আওয়ামী লীগের সাধারণ সম্পাদক ও বগুড়া জেলা পরিষদের সদস্য সৈয়দ সার্জিল আহম্মেদের (টিপু) ভাই। গ্রেপ্তারের বিষয়টি নিশ্চিত করেছেন র‍্যাব–১২–এর অধিনায়ক মীর মনির হোসেন। তিনি বলেন, জোড়া খুন মামলার প্রধান আসামিকে গ্রেপ্তারের পর বগুড়া সদর থানায় হস্তান্তর করা হয়েছে। বগুড়া সদর থানার ভারপ্রাপ্ত কর্মকর্তা (ওসি) সাইহান ওলিউল্লাহ বলেন, মামলার প্রধান আসামি সৈয়দ কবির আহম্মেদসহ চারজনকে গ্রেপ্তার করা হয়েছে। তাঁদের আদালতে পাঠানো হয়েছে। অন্য আসামিদের গ্রেপ্তারে অভিযান চলছে। এর আগে আজ সকালে জোড়া খুনের ঘটনায় হত্যা মামলা করেন নিহত ব্যক্তিদের একজন শরীফ শেখের মা। মামলায় বগুড়া শহরের ১ নম্বর ওয়ার্ড আওয়ামী লীগের সাধারণ সম্পাদক ও বগুড়া জেলা পরিষদের সদস্য সৈয়দ সার্জিল আহম্মেদ (টিপু), তাঁর ভাই ও জেলা মোটর শ্রমিক ইউনিয়নের সাধারণ সম্পাদক সৈয়দ কবির আহম্মেদ (মিঠু) এবং বগুড়া পৌরসভার ১ নম্বর ওয়ার্ডের কাউন্সিলর ও জেলা স্বেচ্ছাসেবক দলের সাবেক সভাপতি শাহ মো. মেহেদী হাসানসহ ১৩ জনের নাম উল্লেখ করা হয়েছে। এ ছাড়া অজ্ঞাতনামা ১৫ জনকে আসামি করা হয়েছে। নিহত দুজন হলেন শরীফ শেখ ও তাঁর বন্ধু রুমন। হোসাইন ওরফে বুলেট নামের আরেকজন গুলিবিদ্ধ হয়েছেন। মামলার এজাহারে বলা হয়েছে, যাতায়াতের পথ বন্ধ করে সড়কে প্রাইভেট কার দাঁড় করানো নিয়ে আওয়ামী লীগ নেতার সঙ্গে বিতণ্ডার জেরে বগুড়া শহরের নিশিন্দারা চকরপাড়া এলাকায় দুই তরুণকে কুপিয়ে হত্যা করা হয়েছে। বগুড়া সদর থানার পরিদর্শক মো. শাহিনুজ্জামানকে মামলার তদন্তভার দেওয়া হয়েছে। পুলিশ এর আগে এজাহারভুক্ত তিন আসামিকে গ্রেপ্তার করে। তাঁরা হলেন বগুড়া শহরের নিশিন্দারা খাঁপাড়ার শেখ সৌরভ, নিশিন্দারা পূর্বপাড়ার নাঈম হোসেন ও সুলতানগঞ্জপাড়ার আলী সোনার লেনের আজবিন রিফাত। গত সোমবার দিবাগত রাত দেড়টার দিকে শহরের নিশিন্দারা চকরপাড়া এলাকায় জোড়া হত্যাকাণ্ডের ঘটনা ঘটে। এ সময় দুজনকে কুপিয়ে হত্যা করা হয়। একজন গুলিবিদ্ধ অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে ভর্তি।