রাজধানীর একটি কলেজের উচ্চমাধ্যমিকের দুই শিক্ষার্থীর মধ্যে প্রেমের সম্পর্ক গড়ে ওঠে। কয়েক মাস আগে তাঁদের বিয়ে হয়। এরপর মোহাম্মদপুরে শ্বশুরবাড়িতে থাকতেন মেয়েটি। ৬ এপ্রিল দিবাগত রাতে ঝুলন্ত অবস্থায় তাঁর মরদেহ উদ্ধার করে পুলিশ।এ ঘটনায় মেয়েটির স্বামীকে গ্রেপ্তার করেছে পুলিশ। আদাবর থানার ভারপ্রাপ্ত কর্মকর্তা (ওসি) মাহবুবুর রহমান প্রথম আলোকে জানিয়েছেন, মেয়েটির বাবা তাঁর মেয়েকে আত্মহত্যার প্ররোচনার অভিযোগে এই মামলা করেছেন। মামলায় ছেলেটির মা, বাবা ও বড় বোনকেও আসামি করা হয়েছে।ওসি মাহবুবুর বলেন, মেয়েটিকে ঝুলন্ত অবস্থায় উদ্ধার করা হয়। ময়নাতদন্ত প্রতিবেদন হাতে পাওয়ার পর তাঁর মৃত্যুর প্রকৃত কারণ জানা যাবে।এই পুলিশ কর্মকর্তা জানান, এ ঘটনায় গ্রেপ্তার ছেলেটিকে জেলগেটে জিজ্ঞাসাবাদের অনুমতি দিয়েছেন আদালত। ঢাকার চিফ মেট্রোপলিটন ম্যাজিস্ট্রেট (সিএমএম) আদালত মঙ্গলবার এই আদেশ দেন।

