পাকিস্তানে ক্রমবর্ধমান সস্ত্রাসবাদ প্রতিরোধে কেন্দ্রীয় সরকারের পক্ষ থেকে সর্বদলীয় বৈঠক ডাকা হয়েছে। এ বৈঠকে অংশ নিতে প্রধানমন্ত্রী শাহবাজ শরিফ দেশটির সাবেক প্রধানমন্ত্রী ও পাকিস্তান তেহরিক-ই-ইনসাফ (পিটিআই) দলের প্রধান ইমরান খানকে দাওয়াত দিয়েছেন। খবর এক্সপ্রেস ট্রিবিউনের।গত সোমবার জোহরের নামাজের সময় পাকিস্তানের পেশোয়ারে আঞ্চলিক পুলিশ সদর দপ্তরের ভেতরে মসজিদে আত্মঘাতী বোমা হামলার ঘটনা ঘটে। বিস্ফোরণে মসজিদ ভবনের একাংশ পুরোপুরি ধ্বংস হয়ে যায়। নিহত হন ৮০ জনের বেশি মুসল্লি। এ ঘটনার পর দেশটিতে সন্ত্রাসী হামলা প্রতিরোধে জাতীয় পর্যায়ের সব কটি রাজনৈতিক দলকে নিয়ে বৈঠক ডেকেছেন প্রধানমন্ত্রী শাহবাজ শরিফ। সরকারি বিবৃতিতে দেওয়া তথ্যানুযায়ী, রাজধানী ইসলামাবাদে আগামী মঙ্গলবার সর্বদলীয় এ বৈঠক অনুষ্ঠিত হওয়ার কথা রয়েছে।এ বিষয়ে পাকিস্তানের কেন্দ্রীয় তথ্য ও সম্প্রচারবিষয়ক মন্ত্রী মরিয়ম আওরঙ্গজেব সংবাদমাধ্যমকে জানান, আইন ও বিচারমন্ত্রী সরদার আয়াজ সাদিক প্রধানমন্ত্রী শাহবাজ শরিফের পক্ষে বৈঠকে অংশ নিতে সব রাজনৈতিক দলের নেতাদের কাছে আমন্ত্রণপত্র পৌঁছে দিয়েছেন। পিটিআইয়ের প্রতিনিধির কাছে ইমরান খানের আমন্ত্রণপত্র পৌঁছে দেওয়া হয়েছে। পিটিআইয়ের নেতা ও পার্লামেন্টের সাবেক স্পিকার আসাদ কায়সার এবং সাবেক প্রতিরক্ষামন্ত্রী পারভেজ খাট্টাক পিটিআইয়ের প্রধানের হয়ে আমন্ত্রণপত্র গ্রহণ করেছেন। মন্ত্রী মরিয়ম আওরঙ্গজেব বলেন, সর্বদলীয় এ বৈঠকে শুধু সন্ত্রাসবাদ নিয়ে আলোচনা হবে। দেশে চলমান অর্থনৈতিক ও রাজনৈতিক অচলাবস্থা নিয়ে আলোচনা হবে না।

