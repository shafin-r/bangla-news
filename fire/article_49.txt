রাজধানীর ভাষানটেক এলাকায় আগুনে দগ্ধ আরও একজনের মৃত্যু হয়েছে। আজ শুক্রবার সকাল সাড়ে ছয়টার দিকে শেখ হাসিনা জাতীয় বার্ন অ্যান্ড প্লাস্টিক সার্জারি ইনস্টিটিউটে চিকিৎসাধীন অবস্থায় লামিয়া নামের সাত বছর বয়সী শিশুটির মৃত্যু হয়।এ ঘটনায় দগ্ধ একই পরিবারের ৬ জনের মধ্যে ৪ জনের মৃত্যু হয়েছে।শেখ হাসিনা জাতীয় বার্ন অ্যান্ড প্লাস্টিক সার্জারি ইনস্টিটিউটের আবাসিক চিকিৎসক তরিকুল ইসলাম বলেন, লামিয়ার শরীরের ৫৫ শতাংশ দগ্ধ হয়েছিল। আজ সকালে নিবিড় পরিচর্যা কেন্দ্রে চিকিৎসাধীন অবস্থায় তার মৃত্যু হয়।এর আগে শিশু লামিয়ার বাবা লিটন চৌধুরী (৫২), মা সূর্য বানু (৪০) এবং সূর্য বানুর মা মহিরুন্নেছা (৭০) শেখ হাসিনা জাতীয় বার্ন অ্যান্ড প্লাস্টিক সার্জারি ইনস্টিটিউটে চিকিৎসাধীন অবস্থায় মারা যান। হাসপাতালে চিকিৎসাধীন আছে সূর্য বানু ও লিটন চৌধুরী দম্পতির আরও দুই সন্তান।১২ এপ্রিল ভোর চারটার দিকে ভাষানটেকের একটি বাসায় মশার কয়েল জ্বালাতে গেলে ঘরে আগুন ধরে যায়। ধারণা করা হচ্ছে, গ্যাস সিলিন্ডারের লাইনের ছিদ্র থেকে গ্যাস বের হয়ে ঘরের মধ্যে জমে ছিল। মশার কয়েল জ্বালাতে গেলে জমে থাকা সেই গ্যাসে আগুন লাগে।