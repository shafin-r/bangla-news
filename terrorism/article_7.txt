পার্বত্য চট্টগ্রামে গত শতকের সত্তরের দশকে আঞ্চলিক স্বায়ত্তশাসনের দাবিতে সশস্ত্র লড়াই শুরু করে জনসংহতি সমিতির (জেএসএস) সশস্ত্র শাখা শান্তি বাহিনী। দুই দশক ধরে চলা এই লড়াইয়ে নানা সহিংসতার ঘটনা ঘটে। কিন্তু এ সময় পার্বত্য তিন জেলার কোথাও দিনদুপুরে প্রকাশ্যে শান্তি বাহিনী ব্যাংক ডাকাতির ঘটনা ঘটিয়েছে, এর কোনো নজির নেই। তাই সম্প্রতি বান্দরবানের দুই ব্যাংকের তিন শাখায় দুই দিন ধরে কেএনএফের ডাকাতির ঘটনা এবং একেবারে নির্বিঘ্নে দুর্বৃত্তদের চলে যাওয়ার বিষয়গুলো বিস্ময়কর বটে।ব্যাংক ডাকাতি না হলেও অন্য স্থান থেকে ব্যাংক ডাকাতি করে এসে পাহাড়ে বহাল তবিয়তে আশ্রয় নেওয়ার নজির অবশ্য আছে। এটা ঘটেছিল ১৯৭১ সালের দিকে। পার্বত্য চট্টগ্রাম লাগোয়া ভারতের উত্তর–পূর্বাঞ্চলের কয়েকটি রাজ্যে গত শতকের ১৯৫০–এর দশক থেকেই বিভিন্ন সশস্ত্র গোষ্ঠীর তৎপরতা শুরু হয়। এসব গোষ্ঠীর সদস্যরা তৎকালীন পাকিস্তানি শাসক গোষ্ঠীর সহায়তা পেতেন। গোষ্ঠীগুলোর একটি মিজোরামের মিজো ন্যাশনাল ফ্রন্ট (এমএনএফ)। এর প্রধান লালদেঙ্গা তাঁর সহকারীরা ১৯৭১ সালে মিজোরামের রাজধানী আইজলের ব্যাংক লুট করেন।বাংলাদেশের মুক্তিযুদ্ধের প্রায় পুরোটা সময় বর্তমান রাঙামাটির জেলা পুলিশ সুপারের বাসভবনের কাছে (তৎকালীন সড়ক ও জনপথ বিভাগের ডাকবাংলো) সপরিবার ছিলেন লালদেঙ্গা। লালদেঙ্গার বাহিনী পাকিস্তানি বাহিনীকে সহায়তা করত। শুধু তা–ই নয়, মুক্তিযোদ্ধাদের বিরুদ্ধে সশস্ত্র অবস্থান ছিল তাঁদের—রাঙামাটিতে মুক্তিযুদ্ধের অন্যতম সংগঠক ও জেলা পরিষদের প্রথম নির্বাচিত চেয়ারম্যান গৌতম দেওয়ান এখনো সেসব কথা মনে করতে পারেন।