নীলফামারীর সৈয়দপুর উপজেলায় বাড়িতে একা পেয়ে এক কলেজছাত্রীকে ধর্ষণের অভিযোগ উঠেছে। এ ঘটনায় আজ শুক্রবার দুপুরে ভুক্তভোগী কলেজছাত্রী বাদী হয়ে হাসানুল ইসলাম (৩৩) নামের এক যুবকের বিরুদ্ধে মামলা করলে তাঁকে গ্রেপ্তার করে পুলিশ। হাসানুল ইসলাম সৈয়দপুর শহরের আতিয়ার কলোনি এলাকার আবদুস সাত্তারের ছেলে। তাঁকে আদালতের মাধ্যমে কারাগারে পাঠিয়েছে পুলিশ। একই সঙ্গে ভুক্তভোগী ছাত্রীর ডাক্তারি পরীক্ষার জন্য নীলফামারীর একটি হাসপাতালে পাঠানো হয়েছে। মামলার সংক্ষিপ্ত এজাহার ও ভুক্তভোগীর পরিবার সূত্রে জানা গেছে, দুই বছর আগে গ্রেপ্তার যুবকের সঙ্গে ভুক্তভোগী কলেজছাত্রীর প্রেমের সম্পর্ক ছিল। মেয়েটির মা গতকাল বৃহস্পতিবার সকালে কাজে দিনাজপুরের পার্বতীপুরে যান। তখন ওই ছাত্রী বাড়িতে একা ছিলেন। এ সুযোগে দুপুরে ওই ছাত্রীর বসতঘরে ঢুকে ধর্ষণ করেন হাসানুল। মেয়েটির মা বাড়িতে এসে তাঁর মেয়েকে উদ্ধার করেন। খবর পেয়ে পুলিশ এসে হাসানুলকে আটক করে থানায় নিয়ে যায়। অভিযুক্ত হাসানুল ইসলাম গ্রেপ্তার হওয়ায় অভিযোগের ব্যাপারে তাঁর বক্তব্য পাওয়া যায়নি। ভুক্তভোগী কলেজছাত্রীর মা প্রথম আলোকে বলেন, ‘আমার মেয়েকে হাসানুল বাড়িতে একা পেয়ে ধর্ষণ করেছে। আমি তাঁর দৃষ্টান্তমূলক শাস্তি চাই।’ সৈয়দপুর থানার ভারপ্রাপ্ত কর্মকর্তা শাহ আলম বলেন, কলেজছাত্রী নিজে বাদী হয়ে হাসানুলকে আসামি করে থানায় ধর্ষণের মামলা করেছেন। আটক হাসানুলকে গ্রেপ্তার দেখানো হয়েছে। তাঁকে আদালতের মাধ্যমে কারাগারে পাঠানো হয়েছে। এ ছাড়া ধর্ষণের শিকার ওই ছাত্রীকে ডাক্তারি পরীক্ষার জন্য নীলফামারীর একটি হাসপাতালে পাঠানো হয়েছে।