ঝিনাইদহে পুলিশের বাধায় এগোতে পারেনি বিএনপির কালো পতাকা মিছিল। দলীয় কার্যালয়ের সামনেই কর্মসূচি শেষ করতে হয়েছে। কেন্দ্রীয় কর্মসূচির অংশ হিসেবে দ্রব্যমূল্যের ঊর্ধ্বগতি, দলীয় চেয়ারপারসন খালেদা জিয়াসহ সব বন্দীর মুক্তি, মিথ্যা মামলা প্রত্যাহার, দ্বাদশ জাতীয় সংসদ বাতিলসহ নানা দাবিতে জেলা বিএনপি এই মিছিলের আয়োজন করে। আজ মঙ্গলবার দুপুর ১২টার দিকে জেলা বিএনপির কার্যালয় চত্বরে বিভিন্ন উপজেলা থেকে দলীয় নেতা-কর্মীরা জড়ো হওয়ার চেষ্টা করলে পুলিশ বাধা দেয়। ফলে নেতা-কর্মীরা ছত্রভঙ্গ হয়ে যান। এরপর জেলা বিএনপির সভাপতি এম এ মজিদসহ কিছু নেতা-কর্মী দলীয় কার্যালয়ের সামনে অবস্থান নেন। তাঁরা দলীয় কার্যালয় থেকে মিছিল বের করার চেষ্টা করলে পুলিশ আবারও বাধা দেয়। তখন দলীয় কার্যালয়ের সামনেই স্লোগান দিতে থাকেন নেতা-কর্মীরা। এ সময় বিএনপির খুলনা বিভাগীয় সহসাংগঠনিক সম্পাদক জয়ন্ত কুমার কুন্ডু, জেলা বিএনপির সভাপতি এম এ মজিদ, যুগ্ম সাধারণ সম্পাদক আবদুল মজিদ বিশ্বাসসহ অন্য নেতারা সংক্ষিপ্ত সমাবেশে বক্তব্য দেন। জয়ন্ত কুমার কুন্ডু তাঁর বক্তব্যে বলেন, ‘বর্তমান সংসদ ভারতীয় আধিপত্যবাদী শক্তির একটি এক্সটেনশন সংসদ। এই সংসদ অবৈধ। তাই এই অবৈধ সংসদ বাতিল করে নির্দলীয় তত্ত্বাবধায়ক সরকারের অধীনে নির্বাচন দিয়ে একটি নিরপেক্ষ সরকার গঠনের দাবি জানাই।’ এম এ মজিদ বলেন, ‘সরকার দেশের গণতন্ত্র হত্যা করেছে। এই দেশকে ভারতের কাছে ইজারা দেওয়া হয়েছে। এই সরকারের পতন ঘটিয়ে দেশে গণতন্ত্র ফিরিয়ে আনবেই বিএনপি।’