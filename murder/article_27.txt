নোয়াখালীর সেনবাগ উপজেলায় একটি পরিত্যক্ত পুকুর থেকে এক তরুণীর (২৫) গলিত লাশ উদ্ধার করেছে পুলিশ। তবে তাৎক্ষণিক পুলিশ তাঁর নাম–পরিচয় নিশ্চিত করতে পারেনি। তবে পুলিশ বলছে, লাশটি দুই–তিন মাস আগের হতে পারে। আজ বৃহস্পতিবার বেলা দেড়টার দিকে উপজেলার বীজবাগ ইউনিয়নের ৯ নম্বর ওয়ার্ডের দক্ষিণ বালিয়াকান্দি গ্রামের একটি পুকুর থেকে লাশটি উদ্ধার করা হয়। পুলিশ ও স্থানীয় লোকজনের সঙ্গে কথা বলে জানা যায়, উপজেলার দক্ষিণ বালিয়াকান্দি গ্রামের বালিয়াকান্দি ডিগ্রি কলেজের পার্শ্ববর্তী একটি পরিত্যক্ত পুকুর মাছ চাষের জন্য ইজারা নেন স্থানীয় কয়েকজন যুবক। আজ বেলা সাড়ে ১১টার দিকে ওই পুকুর থেকে কচুরিপানা পরিষ্কার করছিলেন কয়েকজন শ্রমিক। তখন বাদশা নামের এক শ্রমিক কচুরিপানার নিচে গলিত লাশ দেখে চিৎকার দেন। এ সময় স্থানীয় ইউনিয়ন পরিষদের সদস্যকে খবর দেওয়া হয়। পরে তিনি বিষয়টি থানায় অবহিত করলে বেলা দেড়টার দিকে পুলিশ গিয়ে লাশটি উদ্ধার করে। সেনবাগ থানার ভারপ্রাপ্ত কর্মকর্তা নাজিম উদ্দিন প্রথম আলোকে বলেন, স্থানীয় লোকজনের তথ্যের ভিত্তিতে পরিত্যক্ত একটি পুকুর থেকে এক তরুণীর গলিত লাশ উদ্ধার করা হয়েছে। তাঁর বয়স আনুমানিক ২৫ বছর হতে পারে। লাশটি দুই–তিন মাস আগের হতে পারে। নিহত ব্যক্তির নাম–পরিচয় শনাক্তের চেষ্টা চলছে। উদ্ধার করা লাশ ময়নাতদন্তের জন্য ২৫০ শয্যা নোয়াখালী জেনারেল হাসপাতালের মর্গে পাঠানো হয়েছে। পুলিশ জানায়, ওই তরুণীর পরনে ছিল কালো রঙের বোরকা।