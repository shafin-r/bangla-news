বগুড়ার শেরপুরে আগুনে কয়েকজন কৃষকের প্রায় ৫০ বিঘা জমির ভুট্টা পুড়ে গেছে। উপজেলার গাড়িদহ ইউনিয়নের ফুলবাড়ী উত্তর পাড়া গ্রামে বুধবার বেলা একটায় এ ঘটনা ঘটে।স্থানীয় ১০ জন কৃষক বলেন, ফুলবাড়ী উত্তর পাড়া চড়ায় একই ইউনিয়নের দামুয়া গ্রামের কৃষক আনোয়ার হোসেনের পাঁচ কাঠা জমি রয়েছে। এই জমিতে ভুট্টাগাছ থেকে ভুট্টার মোচা তোলার পর শুকনা গাছে এই কৃষক আগুন ধরিয়ে দেন। এতে পাশের অন্তত ৫০ বিঘা জমিতে এই আগুনে ছড়িয়ে ভুট্টা অনেকাংশে পুড়ে গেছে।উপজেলা ফায়ার সার্ভিসের কর্মকর্তা বখতিয়ার উদ্দিন প্রথম আলোকে বলেন, ওই গ্রামের সড়কটি সরু হওয়ায় তাঁদের পানির ট্যাংকবাহী ফায়ার সার্ভিসে গাড়ি ঘটনাস্থলে পৌঁছাতে পারেনি। গাড়ি নিতে না পারলেও তাঁরা গ্রামের কৃষকদের সঙ্গে নিয়ে অন্তত এক ঘণ্টা চেষ্টা চালিয়ে আগুন নিয়ন্ত্রণে আনেন।সরেজমিনে জানা যায়, কৃষক আনোয়ার হোসেনের পাশের জমি ছিল ফুলবাড়ি উত্তর পাড়া গ্রামের কৃষক ফিরোজ হোসেনের। এই আগুনে তাঁর ১০ কাঠা জমির ভুট্টাসহ গাছ পুড়ে গেছে। এতে তাঁর ক্ষতি হয়েছে অন্তত ৩০ হাজার টাকা। এ ছাড়া কৃষক ফটিক হোসেনের ১০ কাঠা জমির করলার গাছ পুড়ে গেছে। এতে তাঁর ক্ষতি হয়েছে অন্তত ৫০ হাজার টাকা।স্থানীয় পাঁচজন কৃষক বলেন, অনেক কৃষক ভুট্টার মোচা কেটে নিয়েছিলেন। জমিতে ছিল ভুট্টার শুকনা গাছগুলো। এসব গাছ স্থানীয় কৃষকেরা সারা বছর বাড়ির রান্নাবান্নার কাজে জ্বালানি হিসেবে ব্যবহার করে থাকেন। এ জন্য গাছগুলো কাটার অপেক্ষায় ছিলেন। কৃষক আনোয়ার হোসেন তার পাঁচ কাঠা জমিতে ভুট্টার মোচা তোলার পর আগুন দেওয়ার কারণে আশপাশের অন্তত ৫০ বিঘা জমিতে এই আগুন ছড়িয়ে পড়ে। এতে কৃষকদের অনেক ক্ষতি হয়েছে।শেরপুর থানার ভারপ্রাপ্ত কর্মকর্তা রেজাউল করিম প্রথম আলোকে বলেন, ওই কৃষক আনোয়ার হোসেন কেন তাঁর জমিতে আগুন দিয়েছিলেন, তা জানার চেষ্টা করা হচ্ছে।