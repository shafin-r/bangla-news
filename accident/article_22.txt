চট্টগ্রাম-কক্সবাজার মহাসড়কে যাত্রীবাহী বাসের চাপায় এক নারী নিহত হয়েছেন। আজ বৃহস্পতিবার সকাল সাড়ে ৮টার দিকে মহাসড়কের লোহাগাড়া উপজেলা অংশের পদুয়া মৌলভীপাড়া এলাকায় এ ঘটনা ঘটে।নিহত নারীর নাম আয়েশা বেগম (৭৫)। তিনি একই উপজেলার পদুয়া ইউনিয়নের খন্দকারপাড়া এলাকার বাসিন্দা ছিলেন।ঘটনার প্রত্যক্ষদর্শীদের বরাত দিয়ে পুলিশ জানায়, আজ সকালে ওই নারী হেঁটে মহাসড়ক পার হয়ে তাঁর মেয়ের শ্বশুরবাড়িতে যাচ্ছিলেন। এ সময় কক্সবাজারগামী দ্রুতগতির একটি যাত্রীবাহী বাস তাঁকে চাপা দিয়ে চলে যায়। এতে ঘটনাস্থলেই তিনি প্রাণ হারান। খবর পেয়ে ঘটনাস্থলে গিয়ে তাঁর লাশ উদ্ধার করে পুলিশ।দোহাজারী হাইওয়ে থানার উপপরিদর্শক (এসআই) আবু কাউসার প্রথম আলোকে বলেন, ওই নারীকে চাপা দেওয়ার পর চালক বাসটি নিয়ে পালিয়ে যান। এ ঘটনায় আইনগত ব্যবস্থা নেওয়ার প্রক্রিয়া চলছে। পরিবারের আবেদনের পরিপ্রেক্ষিতে ময়নাতদন্ত ছাড়াই তাদের কাছে লাশ হস্তান্তর করা হয়েছে।

