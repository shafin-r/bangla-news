‘আমার তো ব্যাটাপুত (ছেলে) নাই। একটা ভ্যান ছিল কাটকুট করে চলতাম। সংসারে একটা মেয়ে আছে তিন বছর আগে ছাড়া দিছে (ডিভোর্স)। একটা নাতি ছোয়াল আছে। ভ্যানটাও চুরি হইয়া গেছে। আমার এখন চলার মতো কোনো পরিস্থিতি নাই। এখন আমরা কীভাবে চলব?’  কথাগুলো বলছিলেন রোকেয়া খাতুন (৫৫)। তিনি কুষ্টিয়ার কুমারখালী উপজেলার যদুবয়রা ইউনিয়নের জোতমোড়া গ্রামের ভ্যানচালক লুৎফর রহমানের স্ত্রী। গত শুক্রবার রাতে তাঁদের সংসারের একমাত্র উপার্জনের মাধ্যম ব্যাটারিচালিত ভ্যানটি চুরি হয়েছে। এতে দিশাহারা হয়ে পড়েছেন তাঁরা।লুৎফর রহমানের (লতিফ) বয়স ৮৪ বছর। বয়সের ভারে নুইয়ে পড়েছেন তিনি। ছেলে নেই। ভ্যান চালিয়ে চারজনের সংসার চালাতেন তিনি। গত শুক্রবার রাতের কোনো এক সময় নিজের বাড়ি থেকে তাঁর ভ্যানটি চুরি হয়েছে। সম্ভাব্য সব স্থানে খোঁজাখুঁজি করেও তিনি ভ্যানের সন্ধান পাননি। গত শনিবার তিনি কুমারখালী থানায় একটি লিখিত দেন।জরাজীর্ণ চারচালা দুই কক্ষের টিনশেড ঘরে স্ত্রী, মেয়ে-নাতিকে নিয়ে থাকেন লুৎফর রহমান। ঘরের চালা ও বেড়ার টিনে ছিদ্র। নেই দরজা-জানালাও। প্রায় ৮ বছর আগে লোকজনের আর্থিক সহায়তায় প্রায় ৫০ হাজার টাকা দিয়ে উপার্জনের একমাত্র ভ্যানটি কিনেছিলেন লুৎফর রহমান।আজ রোববার দুপুরে গিয়ে দেখা যায়, টিনশেড ঘরের চালা ও বেড়ায় অসংখ্য ছিদ্র। একটি কক্ষে দরজা-জানালা নেই। ঘরের সামনে ভ্যান রাখার স্থান। সেখানে ভ্যানটি নেই। তবে চার্জারটি পড়ে আছে। আর ঘরের বারান্দায় বসে আছেন লুৎফর রহমান ও তাঁর স্ত্রী রোকেয়া খাতুন।লুৎফর রহমান জানান, সেদিন ফজরের নামাজ পড়তে উঠে দেখি ভ্যানটি নেই। পরে অনেক খোঁজাখুঁজি করেও ভ্যান না পেয়ে থানায় লিখিত অভিযোগ করেছেন তিনি। তাঁর ভাষ্য, বয়স হয়েছে। ছেলে না থাকায় ভ্যান চালিয়ে সংসার চালান তিনি। সেই ভ্যানটিও চুরি হয়েছে। নতুন একটি ভ্যান কেনার জন্য সবার সহযোগিতা চান তিনি।
প্রতিবেশী সাহেব আলী জানান, লতিফ গরিব ও অসহায়। ভ্যানটি হারিয়ে পরিবার নিয়ে অসহায় হয়ে পড়েছেন লতিফ।যদুবয়রা ইউনিয়ন পরিষদের চেয়ারম্যান মিজানুর রহমান বলেন, ভ্যানচালক লতিফ জীবিকার তাগিদে বৃদ্ধ বয়সেও ভ্যান চালান। ভ্যানটি চুরি হওয়ায় মানবেতর জীবন কাটাচ্ছে পরিবারটি।কুমারখালী থানার ভারপ্রাপ্ত কর্মকর্তা (ওসি) আকিবুল ইসলাম বলেন, ভ্যান চুরির বিষয়ে লিখিত অভিযোগ পেয়েছেন। ভ্যানটি উদ্ধারে অভিযান চালাচ্ছে পুলিশ।

